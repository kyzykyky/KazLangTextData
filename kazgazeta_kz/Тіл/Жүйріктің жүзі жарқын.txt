Президент – Ұлт Көшбасшысы Нұрсұлтан Назарбаев Қазақстан халқы Ассамблеясының XXI сессиясында сөйлеген сөзінде: «Биыл біздегі тілдер туралы алғашқы заңнамаға 25 жыл толады
Болашақта бүкіл азаматтардың мемлекеттік тілді білуі бізді бұрынғыдан бетер теңдестіріп, бірлікті нығайта түседі» деп атап көрсеткені мәлім
Шынында, жыл өткен сайын өзге ұлт өкілдерінің ана тілімізді меңгеруге құлшынысы артуда
Мұның айқын мысалын Ақтөбе облысынан көруге болады. 
Мектепке дейінгі білім мекемелерінде 762 бүлдіршін, жалпыға бірдей мектептерде 492 бала қазақша тәлім-тәрбие алуда
Облыстық тілдерді дамыту басқармасы жанындағы оқыту орталығында мемлекеттік тілді үйреніп жатқандардың үштен бірі – өзге ұлт өкілдері
Этно-мәдени орталықтар жанындағы жексенбілік мектептерде екі жарым мың тыңдаушы өз ана тілімен қатар қазақ тілін де оқып-үйренуде
Орыстілді және өзге ұлт өкілдері шоғырланған Алға, Қарғалы, Мәртөк, Хромтау, Қобда Мұғалжар аудандарында тілдік курстар ұйымдастырылған.
Жергілікті билік күнделікті қызметінде жүзі басқа – жүрегі бір, тілі басқа – тілегі бір бауырластардың Отанымызға деген сүйіспеншілігін жоғары бағалап, жұмыстың жаңа әдіс-тәсілдерін жүзеге асырып келеді
Сәуірдің соңғы тәулігінде облыс әкімі Архимед Мұхамбетов балалары қазақ тіліндегі мектептер мен балабақшаларда оқып-тәрбиеленетін өзге ұлт өкілдерімен кездесу өткізді
Шақырылған қонақтарды көріп, еріксіз сүйсінесің: ішінде перзенттерін ерткен орыс, украин, белорус, басқа да ағайындар бар
Бәрі де көңілді
Солардың бірі Наталья Сергеевна Горбачевамен тілдесіп үлгердік.
– Ұлтым орыс, осы Ақтөбенің тумасымын, – дейді ол
– Отағасым Роман Васильевич «Ақтөбе – Алматы» бағытындағы жолаушылар пойызында жолсерік болып істейді, қазір сапарда жүргендіктен бүгінгі кездесуге қатыса алмай отыр.
Жеті жасар ұлы Демид пен төрт жасар қызы Регина «Балдәурен» балабақша­сындағы «Бәйтерек», «Ақбота» топтарында тәрбиеленеді екен
Н.Горбачева қазақшаны жақсы білмесе де біршама түсінетінін, сәбилердің келешегін ойлап, осындай қадам жасағанын айтты
«Тұрмысымыз жақсы, ештеңеге алаңымыз жоқ, бұл – Елбасының әділ саясатының жемісі» деді байсалды қалпымен
Балабақшадағы тәрбиешілер Динаш Санғалиқызына, Мәлика Сәндібекқызына, Айгүл Жеткер­байқызына, Күнсая Ақтанқызына риза­шылығын білдірді
Тілегімізді жерге тастамай Демид сол жерде қазақша ән шырқап, тақпақ айтты, ал Регина билегенді ұнатады екен.
Ақтөбе қаласының іргесіндегі Қарғалы селосынан келген мұғалім, ұлты орыс Галина Горбатенко белорус жігіті Сергеймен шаңырақ көтерген, осындағы орта мектепте ұстаздық еткелі ширек ғасырға жуықтапты
Мемлекеттік тілді еркін меңгергенінің арқасында әріптестері мен шәкірттері арасында беделге ие болған
Ол өзімен бірге басқосуға алтыншы класта оқитын қызы Дарьяны да ерте келіпті.
– Сабақтан бос уақытымда кітапханаға барып, қазақ ақын-жазушыларының кітап­тарын оқимын, – деді Дарья
Мек­тептегі және қалалық, облыстық бай­қауларға қатысып, жүлделі орындарға ие болып жүрмін
Таяуда Көкшетау өңірінде республикалық «Балдәурен» оқу-сауықтыру орталығында болып қайттым
Мұның бәрі – қазақша еркін сөйлегенімнің, орыс тілін жақсы білгенімнің, ағылшыншаны үйренуге ықылас қойғанымның нәтижесі.
Кездесуде облыс әкімі Архимед Мұхамбетов қысқаша сөз сөйлеп, мем­ле­кеттік тілдің өрісін кеңейтуге тікелей үлес қосып жүрген отбасылар мен олардың балаларына алғыс хаттар мен сыйлықтар тапсырды.
Жанғабыл ҚАБАҚБАЕВ,
журналист 
Ақтөбе
