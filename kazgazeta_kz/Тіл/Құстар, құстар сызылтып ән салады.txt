Құстар – табиғат атаулының бөлінбес бір бөлшегі
Табиғатқа сән беріп, аспанға көрік сыйлап, күллі болмыс-жаратылысымен ғажайыптар әлеміндей көрінетін құстар әлемі әдемілігімен, сұлулығымен тамсандырары сөзсіз
«Сөзтанымның» бұл жолғы шығарылымын біз құс атауларына арнауды жөн көріп отырмыз
Бұл орайда құстарға байланысты теңеу сөздер, мақал-мәтелдер, тұрақты сөз тіркестері де аз емес.
Ғалымдардың айтуы бойынша, Қазақстандағы құстардың жалпы саны алты жүзден асып жығылады екен
Демек, осыншама құс атауы бар деген сөз
Табиғатпен етене тіршілік кешкен халқымыз құстардың бағытына зер салып, жыл мезгілін болжап, шаруашылықтың қамына кіріскен
Тіпті кейбір құстар киелі қасиеті арқылы символдық, мифтік бейнелерге айналып, халық ауыз әдебиетіне арқау болған
Мысалы, аққудың қосақталып жүретін қасиеті – махаббатты бейнелесе, самұрық – ел қорғаны ретінде сипатталатын қыран құс бейнесінде көрініс тапқан
Қарға – ұзақ өмірдің өлшемі ретінде қабылданса, қарлығаш – үй іргесінен ұя салып, адамға жақын, қамқор, адал құс ретінде суреттелген
«Қарлығаштай өртіме қанатымен су сепкен», «қарлығаштың қанатындай қиғаш қас» деген теңеулер бекер айтылмаса керек

Бұлбұл нәзік даусымен ерекшеленсе, сауысқан үнемі сақ жүретін қасиетімен көзге елестейді
Қазіргі таңда көкек өз атын өзі шақырады, көкектің өзі деген үйі жоқ деп көкек құсы жағымсыз мағынада танылып кеткен
Бірақ қазақ халқы көкекті киелі құс санайды
Май мол болады деп ырымдап, көкек қонған бұтақты алып, сүт құйған сабаға салып қоятын болған.
Құсбегілікпен айналысатын қазақ­тың жеті қазынасының бірі – қыран бүркіт екені белгілі
Бүркіттің қасиеті мен қырағылығын, оның бапталуы мен жеке ерекшелігін ескеретін болсақ, оны қолға үйрету, аңға салу кез келген адамның қолынан келе бермейді
Еркіндікті жақсы көретін дала құсын дала қазағы ғана тани білгенін аңғаруға болады.
Қазақ даласы жазықтыққа да, тау-тасқа да, өзен-көлге де бай болғандықтан, бұл аймақта құстардың бірнеше түрлері мекендейді екен
Жыртқыш құстардан бастап, көл құстары, дала құстары, жыл құстары, қыстайтын құстар, тау құстары, саят құстары, үй құстарына дейін тіршілік етіп келе жатқан осынау қанатты тіршілік иелерінің табиғат тепе-теңдігін сақтап, дала көркі, көктің елшісі, көлдің сәні болып қазақ сахарасында жарасымды тіршілік етуін талай ақын-жазушылар жыр еткені мәлім.
Сондықтан қазақтың дәстүрлі санасында құс аулау, құс атып алу, құсқа қиянат жасау деген ұғым мүлде болмаған.
Жалпы жыртқыш құстардың белгілі бір экологиялық мекені болмайды екен
Олар түрлі ортада: баптақта, тауда, далада, тоғайда ыңғайына қарай тіршілік етеді
Жыртқыш құстардың ерекшелігі олар тұмсықты, өткір тырнақты, кең қанатты болады және биіктікте жылдам самғай алады, дауысқа сақ бола алатын қасиетімен қатар, алыстағы байқағыш қырағы көзді болады
Қыран құстардың ұя салуында өзіндік ерекшелік болады
Мысалы, сұңқар ұяны биік, суық аңғарға, ителгілер жайдақ текше тасқа, бүркіт таудың қия жартасына немесе шыңға, шәулі қырандар биік өскен ағаштың ұшар басына салады.
Қазақта «қыран құс қисық ұшып, түзу іледі» деген сөз орамы бар
Оның мәні қыран қолдан аттанғанда құлап немесе қиғаштай ұшып барып, не астыңғы жағынан тебеді немесе жоғарыдан құлдилап ұрады
Соған байланысты қыран құстардың аң ілуі үш түрге бөлінеді: іліп алатындар, теуіп алатындар және бүріп алатындар.
Біріншісі – іліп алатындар
Ондай қырандардың тұяқтары салалы, ұзын әрі өткір қармақ тәрізді болады
Олар аңды қуып жүріп, іліп түседі
Ондай сипат тұйғын, қырғи және мықи тәрізді қырандарға тән
Жетісу тауларында мекендейтін тұйғынды қырғауыл, қаз, үйрек сияқты құстарға салады.
Екіншісі – теуіп алатындар
Оған ителгі, бидайық, лашын, жағалтай және сұңқар жатады
Шүйіліп соғуға ыңғайлы, ықшам денесімен биіктен сорғалап жеміне көз ілеспес жылдамдықпен жетеді де, қайырылып келіп теуіп жібереді.
Үшіншісі – бүріп алатындар
Бұған бүркіт түрлері жатады
Бүркіт қашып бара жатқан аңды бір аяғымен бас жағынан тарпа бас салады, екінші аяғымен жотасын бүріп ұстап, омыртқасын үзуге тырысады [2].
Осылайша ерекшеленетін жыртқыш құстардың бірі – сақалтай.
САҚАЛТАЙ – қаршыға тәріздес күн­діз жортатын жыртқыш құс
Халық та­нымында оның қозықұмай, көкжөре деген теңеу атаулары бар
Теңіз деңгейінен 2000-4000 м
биіктіктегі шың-құздарды мекен­дейді
Тұрқы 1,1 метрге, жайған қанаты 2,7 метрге жетеді, қанатының ұзын­­дығы 72-93 см, салмағы 5-7 келі [1]
Басы ақшыл не сарғылт, арқасы қара
Басқа жыртқыштардан ерекшелігі — тұмсы­­ғының екі жағында танау тесіктерін жауып тұратын қыл тәрізді қауырсын — «сақалы» болады
Сақалтайлар жеңіл, қа­лықтап ұшады
Олардың шәулісі мен ұя­­ба­сарын сырттай бір-бірінен ажырату қиын.
Қазақ танымында сақалтай тазалық­шы (санитаp) құс ретінде жұтқа ұшыpаған мал­дың өлексесiнен даланы «аpылтып» отыратын әрекетімен таныс.
ЖАМАНСАРЫ – сұңқартәрізділер тұқымына жататын жыртқыш құс
Дене түсі қара-қоңыр, ұшы қаралау қанат­та­рының астында ақшыл шұбар дақ болады
Басқа өзіне тектес жыртқыштардан айырмашылығы — құйрығы қысқа, сұр не қоңыр түсті көлденең жолақты ке­леді
Ұя­сын ағаш басына салады
Негі­зінен бұл құс өзіндік ерекшелігі бар күн­дізгі жырт­қыш құс болғанымен, оны қырғи деп атай береді
Бірақ қырғидан ерек­ше­­ле­нетін өз алдына құс өкілі болып саналады.
ТАЗҚАРА  — өте ірі құс: денесінің ұзын­­­дығы 1 метр, қос қанатының жалпы ұзын­­дығы 2 метр 20 см
болады, түсі қара қоңыр
Екі көзінің айналасы мен мойны жалаңаш
Тазқара көбінесе таулы жерлерде тіршілік етеді, өлексемен қорек­­тенеді [1]
Кейде тірі хайуандарға да шабуыл жасайды, малдың алдымен етін, одан кейін ішек-қарнын жеп, ең соңында сүйектерін бітеу күйінде жұтады.Тасбақаны да екі аяғымен ұстап тұрып, тұмсығымен үңгіп жейді
Бір жұмыртқа табады
І.Жансүгіров өлеңдерінде «Маралды мал ішінен атпен қуып, әкеп жүр ауылына айдап Албан
Тазқара балта жұтар, ақбас құмай, Бұлақта отырғанын көрем ұдай» деп жырласа, М.Әуезов шығармаларында «Қасқыр, суыр, борсықтар, шаңқылдақ сары, тазқара, құзғындар сияқты аспан мен жер тағысы түгел мерекеде» деп баян­далады.
Халық танымында тазқара жыртқыш құс қана емес әрі сирақты құс ретінде де танымал
Оның сирақ жілігінен бүркіттің аузына су құятын құрал жасайды.
ҚҰЛАДЫН – қаршыға тұқымдасына жататын кiшкене қыран, жыртқыш құс
Қанатының ұшындағы қара түстің көптігімен, сондай-ақ онда көлденең қара жолақтардың болуымен ерекшеленеді
Қазақта «Құлан жорытпас, құладын ұшпас дала» деген сөзқолданыс бар
Қу дала, елсiз, сусыз жер деген мағынаны білдіру мақсатында жұмсалады
Құладын шөл далада, шалғында мекендейтін жыл құсы
Сондықтан оның шалғын құладын, түз құладыны деген түрлері болады
Құстың осы ерекшелігін таныған ақын Ұларбек Байтайлақ «Құладын құстай құмдағы жанымның шөлін көрдің бе?! Ғасыр да емдеп жаза алмас жүрекке біткен мұңым бар» деп өлеңге қосады.
Ал әйгілі Асан қайғы қазақ елінің бола­шақ заманын болжаған жырында жырт­қыш құстың бейнесін былайша сомдайды:
… Құладын құстың құлы еді,
Тышқан жеп жүні түледі.
Аққу құстың төресі
Ен жайлап көлді жүр еді.
Аңдып жүрген көп дұшпан
Еліңе жау боп келеді.
Аңшылар әңгімесінде жыртқыш құстардың ішіндегі кішкене болмысымен танылғандықтан болуы керек, аңға шапқанда, әсіресе қоян тепкісінен талай рет бұл құстың бөтегесі жарылғанға ұқсайды.
Қазақ мақалында «Құстың қоры құладын – әр төбенің қонағы, құстың зоры – ақиық әр төбенің қожасы» дейді
Әдетте, саятшылар оны мақтаулы саят құста­рының қатарына қоспайды
Ақын, жыраулар шығармасында да құладын жағымсыз мағынадағы тұрақты теңеудің нысанына айналған:
Соқса бір қурай сындырмас,
Құладын жаман қу аямас.
Құладын қудың теңі түгіл-ді,
Тебіренсе ауыр жұртын тындырмас…
ҚАРШЫҒА – өте батыл, жыртқыш
Ұясын ағашқа, жартас, шыңға, жерге салады
Қаршығаның ұя салып, өніп-өскен жеріне қарай оның түр-түсі де алуан түрлі
Қазақ аңшыларының бүркіттен кейін аңға ең көп салып, қолға ұстайтын құсы қаршыға болған
Оны бүркіт сияқты баптап, баулиды
Жақсы бап көрген қаршыға, қаз, үйрек, дуадақ, ұлар, аққу, қырғауыл, саңырау құр сияқты құстарға түседі
Аспанда самғап ұшудан гөрі жер бауырлап, бұқпантайлап ұшу мәнері басым
Өз ауына (жеміне) иек артпастан шап беретін қаршыға мінезіне орай қазақ құсбегілері – «қаршыға – құстың ұрысы» деп те атайды
Құсбегілер қаршығаны өз ішінен шәулі қаршыға, қара қаршыға, ақ тұнжыр, қара тұнжыр, көк тұнжыр, сырғақ деп жіктейді
Құсбегілер қаршығаны қаз аулаудағы ерекше тәсілі бар екенін жасырмай айтады
Көлден көтеріле ұшқан қазға қарай қолындағы қаршығасын босатқанда, қазға тұяғымен әп-сәтте жабыса түскен қаршыға қазды желдің ығына қарай тарта жөнеледі екен
Ал қаршығамен арпалысқан қаз желге қарсы ұша алмай, қаршығаның ырқында кете барады
Этнограф жазушы С.Бегалиннің айтуынша, саятшылықта қолданылатын қаршыға салудың бұл әдісін құс салушылар «түйе тіркеу» деп атайтын көрінеді [2].
ИТЕЛГІ – сұңқартәріздес жартқыш құс
Қанатының ұзындығы – 34-41 см болады
Қазақстанда ителгінің 5 түрі кездеседі екен
Олардың реңі таралған аймағына қарай әртүрлі болып келеді
Бәріне ортақ белгі  –  сырт жоны қоңырқай сұрғылт, бауыры – сарғылт теңбілді болады
Ителгі қанаттарын жиі қағып, ауыр ұшады
Өте биіктеп, ұзақ қалықтай алады
Негізінен, наурыздың аяғы – мамырдың басында құз-жартас кемеріне, биік қарағайдың басына ұя салады
Қия тасты, қалың қарағайлы тауларды мекендейді
Ителгінің бір ерекшелігі – жемтігін бір орнында ұзақ отырып, тасадан күтеді, оны көре салысымен өте шапшаң ұшып, қуып жетіп ұстайды
Кейде құсты жоғарыдан шүйлігіп, қағып түсіреді [1]
Аса биікке самғап, қатты шүйлігіп түсетін алғырлығына байланыс­ты ителгіні лашынның кішкене түріне балайды
«Қаршыға қазан астырады, ителгі етек бұлғайды» деген сөз орамы ителгіні қолға үйретудің аса машақатты екендігін аңғартады.
ТҰЙҒЫН – шөлейт аймақтарда мекен­дейтін жыртқыш құс
Басты ерекшеліктері – тез самғайды, шүйілгіш, аса шап­шаң
Осы ерекше қимылымен халық жадында «тұйғындай шүйілген» деген теңеудің сақталуына арқау болған
Тұйғын сырт болмысы жағынан қар­шы­ғаға ұқсас, тек қанаттары қысқа әрі құй­рығы ұзын
Құсбегілер тұйғынды мырза тұйғын және құл тұйғын деп екі топқа бөледі
Мырза тұйғын ақ түсті, көзі қара, мойны мен құйрығы ұзындау келеді
Ал құл тұйғынның түрі сұрғылт, арқа тұсы қоңыр-көкшіл, мойны мен құйрығы қысқарақ, денесі жұмыр дембелше келеді
Мырза тұйғын мен құл тұйғынның мінезінде айтарлықтай ерекшелік бар
Мырза тұйғын қанатына, шалғысына қан тисе, батпақ тисе, бір үйрек немесе бір қаз алғаннан кейін құсқа беттемей таранып, кербезденіп отырып алады
Ал құл тұйғын қан тисе де үйрек, қаздан қалмай батпаққа үсті былғанса да елемей, ілетін құсына ұша береді [2]
Тұйғынның бұл екі түрі биологиялық еңбектерде ақ тұйғын және балықшы тұйғын деп аталады.
ЛАШЫН – сұңқар тұқымдасына жататын жыртқыш құс
Қанаты ұзын, үшкір, үстіңгі беті сұр, астыңғы жағы ақшылдау келген, көлденең қара жолақты
Көзінің астында ұзынша қос қара «мұртшасы» (қауырсыны) болады
Денесінің ұзындығы 40-50 см, қанаттары жайылғанда 90-110 см
Шәулісі ұябасарынан кішірек болады
Аяқтары қысқа, тырнақтары майысқан, өткір.  Сағатына 300 шақырым жылдамдықпен ұшады
Лашын жартас, құздағы қолай­лы қуысқа, қияда өскен ағаш басына ұя салады
Кейде өзге құстардың ұясын да иемденеді [1]
Лашынның ерекшелігі – өзінен әлде қайда үлкен аққу, қазы, үйрек, дуадақ, т.б
құстарды алуға шебер
Аққуды киелі құс, киесі ұрады деген түсінікке орай қазақтар аққуға құс салмауға тырысқан
Ауруға, науқасқа аққудың өті шипа болады деген себеппен аққуды лашынға ілдіріп алған жағдайда мал бауыздап, дұға оқытатын болған [2]
Лашын салуға қолайлы мезет – таңның атуы мен күннің көтерілуінің, сондай-ақ кешке қарай күннің еңкеюі мен батуының арасы
Лашын халық жадында алғыр құс ретінде бейнеленген.
СҰҢҚАР – жұптасып тіршілік ететін жыртқыш құс
Сұңқарлар өз ауын (жемін) күндіз аулайды да, ұшқан құстың көбіне қожа болады
Сұңқар өз жемін көп сәттерде аспанда теуіп түсіреді
Кішігірім құстарды жерге жеткізбей, қайта оралып, іліп әкететін кездері де болады
Отырған құстарды өздері үркітіп барып, теуіп түсіреді
Қоян сияқтыларды қашып бара жатқанда-ақ тебеді [1]
Сұңқар – өте сирек кездесетін құс
Оның алғырлығымен қатар, биіктікке жылдам самғап, кілт шүйіле алатын қасиеті бар
Сұңқар қайраттылықтың, алғырлықтың, ептіліктің, төс кеуделі сұлулықтың ны­шаны ретінде сомдалады
Қыран құстардың сипатын жырлаған Шалкиіз жырау, сұңқарды былайша тілге тиек етеді:
Бүркіттен қыран құс болмас,
Баулуы жетпей бөрі алмас.
Бидайықтан алғыр құс болмас,
Бұйырмаса екеу түгіл бір де алмас.
Сұңқардан сұлу құс болмас,
Қауырсыны қатпай ұша алмас… [2].
Қазақ дүниетанымында ақ сұңқар деп ер-азаматты балайды
Сондай-ақ Жабы емеспіз, тұлпармыз, құладын емес, сұңқармыз деп екінің бірі емеспіз, қарапайым, әншейін емеспіз деп өз абырой-беделін түсірмеу мақсатында айтылған
Қанаты бүтін сұңқар жоқ, тұяғы бүтін тұлпар жоқ деген тұрақты тіркесті мінсіз, кемшіліксіз ешбір нәрсе болмайды деген мағынада қолданылады.
Жалпы, қыран құстарды әрекетіне, мінезіне, бітіміне қарай жіті таныған халық, оларды сый-сияпат беруде, адам мінезін сипаттауда символдық балама ретінде атаған
Мысалы, сұңқарды салтанатқа, атаққа ұстап, бекзадалықтың, паңдықтық, өрліктің символы ретінде балаған.
ҚЫРҒИ – қаршыға тұқымдасына жататын жыртқыш құс
Қылқан жапырақты және шыршалы ормандарда жиі кездеседі
Қолға тез үйренеді
Құсбегілер Қырғиды бөдене аулауға пайдаланған
Қырғи олжасын іліп, бүріп алуға икемді құс
Бірақ нағыз қыран құстардың ішіндегі ұсағы
Аласа қалықтайтындар қатарына жатады
Саятшылар қырғиды «по-по» деп шақырады
Құсбегілер тілінде қырғи шәулі қыран атанып кеткен
Әдетте қырғиды атпен жүріп салады
Әсірес, қалың шөптің арасында жүретін семірген бөденелерді аулау үшін салады
Аулайтын құстарды үркітіп ұшыру үшін ердің сол жақ қапталына дабыл алып жүреді
Оны қырғиға шолақбаумен ұшырады [2].
БҮРКІТ – барша қазаққа, жалпыада­мзатқа таныс жыртқыш құс
Бүркіттің қырағылығы, қалыптап ұшатын, бүріп ұстайтын қасиеттері айтылмаса да белгілі
Қыран құс атанған бүркіт түркі дүниесінде, қазақ дүниетанымында көк Тәңірінің елшісі, көктің иесі ретінде символданады
Жалпы болмысы мен қасиеттеріне қарай қырағы, мысы басым байқағыш құс ретінде сипатталады
Қолға үйрету оңай емес, ал қолға үйретілген бүркітті баптау одан да бетер машақаты қиын жұмыс
Бірақ бүркіттің киелілігі мен ерекше тылсым күші бар екеніне сенген халық үнемі қадір тұтады
Оның тұяғын, тұмылдырығын түрлі емге пайдаланып, көзден, пәле-жаладан сақтайтын тұмар ретінде қолданған.
Бүркіттің жас ерекшелік атаулары мынадай: бiр жаста – балапан, екi жаста – қантүбiт, үш жаста – тiрнек, төрт жаста – тастүлек, бес жаста – мұзбалақ, алты жаста – көктүбiт, жетi жаста – қана (құмтүлек), сегiз жаста – жаңа (қутүлек), тоғыз жаста – майтүбiт (сүмтүлек, қоңыртүлек), он жаста – барқын (кәрiтүлек), он бiр жаста – баршын (ақтүлек), он екi жаста – шөгел (ақырғы түлек).
Бүркiт саусақтарының атаулары: Жембасар – сұқ саусақ
Сығым – ортаңғы саусақ
Шеңгел – шынашақ саусақ
Тегеурiн – өкше саусақ.
Пайдаланылған әдебиеттер:
1
«Қазақстан» ұлттық энциклопедиясы, 1998 жыл, 10 томдық.
2
Қазақтың этнографиялық категориялар, ұғымдар мен атауларының дәстүрлі жүйесі (энциклопедия), Алматы, 2011.
Ендігі кезекте құстардың түр-сипаты мен қадір-қасиетінің халық санасында тереңнен сақталып қалғанын тілдік қолданыстар арқылы дәлелдеп көрейік.
Қарға тамырлы – іліс-шатысты, туыс­қандық қарым-қатынасты білдіретін тілдік қолданыс.
Қарға адым – өте жақын деген мағынаны білдіретін халықтық өлшем
Тілімізде «Күн шілдеде шіл адым, қаңтарда қарға адым» деген сөз қолданысы бар
Бұл қарға құсының қыстайтын, қар үстінде адымдап жүруінен алынған болса керек.
Қарға бойлы – кішкентай, қаршадай, аласа бойлы деген мағынада қолданылатын тұрақты фразеологизм.
Қарға жүнді қаттас, үйрек жүнді оттас – өкшелес бауыр, тума-туыс.
Менің де қолыма қарға тышар – маған да дүние бітер, мен де сендей болармын деген мағынада қолдатынатын тұрақты тіркес.
Сұңқар қарға болмайды – жақсыны қанша кемітіп, мін тақса да, жаман болмайды деген ұғымды білдіретін сөзқолданыс.
Сауысқандай сақтығы, жұмыртқадай ақтығы – өте сезімтал, сергек және сұлу деген мағынада қолданылатын тұрақты тіркес
Халқымыз «сауысқандай сақ келін» деп әсерлі теңеу қолданады.
Бөденеге бәрі бір қайда барса бытпылдық – құр бекерге күн өткізді, ісінде еш береке жоқ немесе тұрағы жоқ панасыз мағыналарында қолданылады.
Жапалақ ұшпас жапан дала – елсіз, тіршіліксіз, құлазып жатқан меңіреу түз.
Екі иығына екі үкі, басына бір үкі тағып – асыра мақтау мағынасында қолданылатын тұрақты тіркес.
Есекке үкі таққандай – жарасымсыз қылық, орынсыз мақтауға байланысты айтылатын тұрақты тіркес.
Бұлбұл қағып жүргізді – кісінің көңілін шат қылып, шаттандырды, риза етті.
Бірі бұлбұл, бірі тоты – екеуі де әдемі, сұлу, теңдес.
Көзден бұлбұл ұшты – қайтып оралмайтын арманға айналды.
Қой үстіне бозторғай жұмыртқа­лады – тыныштық, бейбіт заман орнады.
Қоң торғай – тым жүдеу, күйсіз деген мағынада айтылатын тұрақты тіркес.
Торғай шырылдағанда – таң алдында, құс сайрағанда.
Қара құс басып жейді,
Сұңқар құс шашып жейді

***
Ит баласы жырымға қарайды, 
Құс баласы қырымға қарайды.
***
Қарақұс қайырғанмен бүркіт болмас

*** 
Қыран құс қисық ұшып, түзу ілер

*** 
Құс қанатымен ұшады, құйрығымен қонады.
*** 
Қыран құстың баласы ұшса келмес ұяға.
*** 
Құс баласы қырымға қарайды.
*** 
Қаршығалыға қоян кездеспейді,
Жарақтыға жау жолықпайды.
*** 
Қаршыға салғанның, қанжығасы тоқ,
Ителгі салғанның етегі боқ.
*** 
Қиядағы қызыл түлкіні
Қияннан соққан бүркіт алады.
*** 
Құсбегісі келіссе,
Күйкентай құс қаз алар.
*** 
Саятшының сұңқары
Салған жерден іледі.
***
Тауындағы түлкіні
Бабындағы бүркіт ғана алады.
*** 
Қыран жүйрік пе,
Қиял жүйрік пе?
*** 
Қолмен бергенге құс тоймас.
Аққу – қиқулайды.
Әупiлдек – әупiлдейдi.
Байғыз – шұрылдайды.
Бозторғай – шырылдайды.
Бөдене – бытпылдықтайды.
Бұлбұл – сайрайды.
Бүркiт – шаңқылдайды.
Көгершiн, үкi – уiлдейдi.
Көкек – көкектейдi.
Күркетауық – күркiлдейдi.
Қаз – қаңқылдайды.
Қарға – қарқылдайды.
Қарлығаш – шықылықтайды.
Құр – құрылдайды.
Қырғауыл – құрқылдайды.
Сауысқан – шақылдайды.
Сұңқар – саңқылдайды.
Тауыс – шақырады.
Тауық – қыт-қыттайды.
Тоқылдақ – тоқылдайды.
Торғай – шиқылдайды.
Тырна – тыраулайды.
Үйрек – барқылдайды.
Шағала – шаңқылдайды.
( el.kz сайтынан)

Бетті дайындаған 
Айгүл Әмірбекова, 
А.Байтұрсынұлы атындағы 
Тіл білімі институтының
аға ғылыми қызметкері, 
филология ғылымының кандидаты
