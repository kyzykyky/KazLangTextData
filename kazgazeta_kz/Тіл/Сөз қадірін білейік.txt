Елбасы Н.Ә.Назарбаевтың «Болашаққа бағдар: рухани жаңғыру» бағдарламалық мақаласының мән-мазмұны уақыт озған сайын арта түседі
Себебі материалдық жағдайдың жақсаруымен қатар, рухани жұтаңдыққа жол бермей, оның  тамыр-бастауынан қол үзбеу ұлт болашағы үшін маңызды мәселе.
Ұлттық құндылықтарын, даралық келбетін сақтай алған ұлт қана биік асуларды бағындыра алады
Сондықтан да Елбасы мақа­ласында: «Жаң­ғыру атаулы бұрынғыдай тарихи тәжірибе мен ұлттық дәс­түрлерге шекеден қарамауға тиіс
Керісінше, замана сынынан сү­рінбей өткен озық дәстүрлерді табысты жаңғырудың маңызды алғышарттарына айналдыра білу қажет
Егер жаңғыру елдің ұлттық-рухани тамырынан нәр ала алмаса, ол адасуға бастайды» дейді.
Осы ыңғайда озық ұлттық дәстүр дегенде, қазақ ­деген халықтың ең асыл ­қа­сиеттерінің бірі – аталы сөзді қадірлей білуі дер едік
Сөзге тоқтау, «ер­дің құнын екі ауыз сөзбен шешу», тиісті жерінде сөздің өткір қаруға айналуы, сөз ар­қылы ­да­на­лықтың мәйегін таныту, тағы басқа жайлар – хал­қы­мыздың ғасырдан ғасырға жал­ғасып бүгінге жеткен, сақ­талуы, дамуы тиісті ділгір құндылықтарының бірі.
Жаратылысынан сөзді бағалап, киелі санаған халық оның талай тамаша тұлғаларын дүниеге әкелді
Осы ретте Қаз дауысты Қазыбек би, Төле мен Әйтеке билер еске түседі
Бұлардың қай-қайсысы да елдің қамын жеген, халықтың бірлік-ынтымағы мен жақсылығы жолында түн ұйқысын төрт бөліп, қайрат көрсеткен би-шешендер
Кешегі ұлан байтақ жерді сақтап, бізге жеткізген ата-бабаларымыз кімдер еді, қандай болған, біз кімдердің ұрпақтарының жалғасымыз деген толайым сұраққа осылардың өмір-күрес жолдарынан, бізге жеткен шешендік сөздері мен ғибрат-өсиеттерінен жауап таба аламыз.
Бұл данагөйлердің ­басты қаруы, өткір жебесі сөз болды
Сөз қадірін, қуат-күшін, иірімін білді
Өздері шешендігімен, даналығымен сөз бағасын көтерді
Олар бықсып жанған жоқ, жалындап, дұшпанының мысын баса, қарындасының айбынын арттыра сөйледі
Айтқан сөздері мірдің оғындай дәл тиді
Өткір қылыштай қиып түсті
Шешендіктің басты белгісі қиып сөйлеу, қиыстыра толғау, тауып айту болды
Мұнда сөздің әуезділігіне де, ішкі ұйқасына да, бейнелігіне де айрықша мән берілді
Ал мұндай тау суындай қуатты, даланың ерке самалындай еркін сөз айтушының дүниетанымы­мен, елжандылығымен, қара қылды қақ жарар әділдігімен, адалдығымен, өр намысымен шектесіп жатты
Міне, осындай сөз қуаты мен даналықты ұштастырған даралардың этолоны ретінде жоғарыда сөз еткен үш биді алдымен айтамыз
Қазақ деген сөз қадірін білген халықтың бақытына орай, Төле би мен Қазыбектей, Әйтекедей би-шешендері арғы-бергі кезеңде көп болды
Дала ­демократиясы, сөз қуаты, жасыратын несі бар, өзге өктемшіл елдің өктем саясаты мықтап араласқанға дейін асқақтап тұрды.
Сөз – қару, сөз – шарпыған от
Сөздің ар жағында даналық пен күш-қайрат, жігерді жаныған намыс пен бас кетеді деп райынан қайтпаған өжеттілік пен шыншылдық жатыр
Біздің бабаларымыз қандай ірі болған!
Елбасы Н.Ә
Назарбаевтың «Бола­шаққа бағдар: рухани жаңғыру» атты мақаласында айтылған озық дәстүр­леріміздің бірі, бәлкім, осы болар
Сөзді киелі санау, орынды сөзге тоқтау, сөздің парқы мен құдіретін білу — бүгінгі ұрпаққа да аса қажет қадірлі қасиет.
Ал біз осы биіктен көріне алып жүрміз бе? Қазіргі жастардың сөйлеу тілі қандай дәрежеде? Әрине, көпке топырақ шашпаймыз, бірақ ойланарлық, ойласарлық жайлар өте мол
Қазіргі көп жастардың тілі қарабайыр, жұтаң тартып барады
Ауызекі құрғақ сөйлеу тілінен аса алмай жүр
Сөздік қоры аз, сөздің бейнелігін, әуезділігін жөнді білмейді, сөздің айтылу заңдылығынан, орфоэпиясынан ақсап жатады.
Мемлекеттік тілдің мәселесі дегенде, басты назар аударатын жайлардың бірі осы секілді
Білім және ғылым министрлігі тарапынан аракідік айтылып қалып жататын орта мектепте қазақ тілі мен әдебиет пәнін біріктіріп оқытамыз деген пікірі де көңілге қаяу салады
Тіл өз алдына арналы ғылым саласы болса, әдебиет – сөз өнері ғой
Екеуі де ұлттық маңызы бар құндылықтар
Тіл мен әдебиет – ұлттың жаны мен жады
Сөз құдіретін, киесін тану, біздіңше, мектепте көркем әдебиетті оқудан басталады десек, мұнда шешімін таппаған, шешімін табуы тиісті көптеген күрделі мәселелердің барына көзіміз жетеді
Қазіргі жастардың көркем әдебиетті оқуы, тілді білуі алаңдатады
Сондықтан да мектеп оқушыларының өзге пәндермен қатар тілді, әдебиетті, тарихты жақсы білуі, игеруі жолдарын қарастыру қажет деп білеміз
Ал мектепте тіл мен әдебиетті біріктіріп, оқытылу сағатын қысқартып жіберсе, жағдайдың мүлде қиындай түсетіні сөзсіз
Өз ана тіліңнің мәйегін, құнарын бойыңа сіңірмей тұрып, өзге тілде сөйлеудің, дүбаралықтың қажеті бар ма? Мектепте ауыз әдебиетін, жыраулар поэзиясын, Абайды, Мұхтарды тереңірек оқып, бойына сіңірмесе, бала күнінен ана тілінің уызына қанбаса, ол ұрпақ келешекте шынайы ұлтжанды бола ала ма? Сөз киесін, қадірін білейік, ағайын!
Сәмен ҚҰЛБАРАҚ,
филология ғылымының докторы
