Жошы ханнан тарайтын Араб Мұхаммед ханның баласы Әбілғазы баһадүр (1603–1664) әкесі дүниеден өткеннен кейін жиырма жылдай ел басқарып, Хиуаның ханы болғаны тарихтан белгілі
Көреген басшы Әбілғазы хан билікпен қатар шығармашылық жұмыстармен де айналысып, артында «Түрікпен шежіресі», «Түркі шежіресі», тағы басқа еңбектер қалдырған.
Әбілғазы мұрасын зерттеуші­лер­дің қай-қайсысы да оның өз заманындағы көп оқыған, ғылымның әр саласынан хабардар, білімпаз адам болғанын айтады
Әсіресе, Әбілғазы өз заманының көп тіл білетін (полиглот) адамы болған
Ол түркі тілімен қоса моңғол, араб және парсы тілдерін жетік меңгерген
Сондықтан болар, Әбілғазы өз шығармасының ішінде кейбір жеке сөздерге, әсіресе, адам, жер-су аттарына, көпке беймәлім этнографиялық жайттарға да түсінік беріп, ондай сөздердің шығу төркініне, яғни этимологиясына тоқталып отырған.
Әбілғазының бұл ізденістерін өз кезінде көптеген түркітанушы және моңғолтанушы ғалымдар аса сәтті шықпаған, тіпті оның еңбегінің құнын түсіретін жайт деп қараған
Мәселен, «Шежіренің» алғашқы орысша аудармашысы Г.Саблуков өз аудармасының кіріспе сөзінде былай деп көрсетеді: «Әбілғазы шығармаларының кемшілігі де, оның құнын кемітіп, тарихи шындыққа қиғаш келетіні де – ондағы адам аттарына жасалған этимологиялық талдаулар… Моңғол тілін білетіндер ол талдаулардың бәрін бірдей дұрыс демесе керек»
Осылай десе де, ғалым Әбілғазының этимологиялық талдауларының кейбірі тарихи деректерге қайшы келмейтінін айта келіп, тарихты этимология арқылы баяндамай, керісінше тарихи деректерді этимология арқылы бекіте түсу қажеттігін ескертеді.
Әрине, Әбілғазының кейбір сөздерге берген этимологиясы көп жағдайда ғылыми тұрғыдан дәлелденбеген, көбіне-көп «халық­тық этимологиямен» сабақтасып жататыны рас
Дегенмен, оның бірсыпыра сөздерге берген түсініктері сол сөздің шығу төркінін тануда кәдеге асарлық.
Әбілғазының мұндай түсінік берген сөздерінің өзін үш топқа бөліп қарастырған жөн
Біріншісі – моңғол сөздерін түрікше түсіндіруі; екіншісі – араб, парсы сөздерін түсіндіруі; үшіншісі – көне түркі сөздеріне берген түсініктемесі
Кей жағдайда автор бір сөздің араб, тәжік, моңғол, түркі тілдеріндегі баламаларын салыстыра отырып түсіндіруге тырысады.
Автор моңғолша кісі, жер-су атау­ларын түрікше түсіндіруге көп күш жұмсаған
Мәселен, мұғұл атауын түркідегі мұң (қайғы мағынасында) және ұғұлдан – мұңұғыл > мұғұл сөз­дерінен шығарады
Шыңғыс хан­ның арғы аталары өздерін «боржыған қиат­мыз» деп атайды екен, мұндағы боржыған сөзі Песуки баһадүрдің көзінің шаһыла (шағыр) болуынан шыққан
Ал шаһыла дегенді «кішінің көзінің бөбөжөгі қара болса, ақы ақ болса, бөбөжек бірлән ақның арасындағы [жер] қара болса, араб оны шаһыла, мұғұл боржығын дер» деп түсіндіреді
Қиат – ру аты, о баста қиан дегеннен шыққан, ол моңғолша таудан құлап, тез ағатын су дегенге келеді, ал қиат – соның көпшесі, яғни соңғы т дыбысы көптікті білдіреді деп көрсетеді
Бұл түсінігі лингвистикалық жағынан да дұрысқа келетін тәрізді
Өйткені т дыбысының орал-алтай тілдерінде бір кезде көпшелікті білдіретін қосымша болғанын түркітанушы ғалымдар жете дәлелдеген.
Автор сондай-ақ дулат этнонимін дуғлан сөзінен шығарады, дуғлан – моңғолша ақсақ деген сөз, ал дулат – соның көпше түрдегі жұмсалымы екенін айтады
Қазіргі моңғол тілінде де ақсақты доголон дейді екен (1).
Қонқамар елінің атауын Әбілғазы «үлкен мұрынды [адам]» дегеннен шыққан, өйткені қоңқ – моңғолша үлкен, ұлық, ал қамар мұрын деп түсіндіреді
Қазіргі моңғол тілінде де мұрынды хамар дейді екен, бірақ үлкен дегенді том, их, настай деп бірнеше сөзбен білдіреді
Осы орайда тіліміздегі қоңқақ мұрын немесе мұрны қоңқиған тіркестері үлкен мұрын деген мағынаны беретінін еске ала кеткен жөн
Қырғыз тілінде үлкен мұрынды конкоғой мурун дейді екен.
Автор реті келген тұстарда араб, парсы сөздеріне де түсінік беріп отыруды ұмытпайды
Мәселен, ол аталған еңбегінің 5-бетінде «адам араб тілі тұрұр, араблар йернің қыртышыны адам дер» деп жазады
Оның себебін Алла тағала адамды жер бетінен алынған топырақтан жасағаннан деп түсіндіреді
Шындығында да, арабтағы адам сөзінің бір мағынасы «жер үсті, нәрсенің қабығы» дегенге келеді.
Түркі сөздерінің көнерген формалары кездескен жағдайда, оларға да өзінше топшылау жасайды
Мәселен, қыпшақ тайпасы туралы сөз болғанда, «оны ағаштың қуысында туғандықтан солай атаған
Өйткені қадым түркі тілінде іші қуыс ағашты қыбчақ дейді, ал қазір қ дыбысын ч қылып айтып, чыбчақ деп кеткен» деп түсіндіреді
Қуыс нәрсені қауақ, қауашақ деп атау тілімізде әлі күнге дейін бар, ол сөздердің бір кездегі қыбчактан шығуы тіл заңына қайшы емес.
Ал қаңлы тайпасының аты, автор­дың айтуынша, қаңқылы сөзінен шыққан, яғни қаңқ-қаңқ еткен дыбыс шығаратын арбаны жасаған кісіге қаңқылы деп ат қойылып, содан ол тайпа атына ауысқан көрінеді
Ұйғыр елінің атын ұю (бірігу) сөзінен шығарады
Ұйғырлар өз төрелерінің атын иідіқұт дейді, онысы иіді (ию) және құт (арабша жан деген мағынада) сөздерінен құралған, яғни «жаны иіген» адам деген сөз деп түсіндіреді.
Автор кейбір сөздердің мәнін ашуда оның бірнеше тілдердегі баламаларын салыстыра отырып түсіндіру әдісін жиі қолданған
Мәселен, әмінек сөзі әмін дегеннен шыққан, ол моңғол тілінде «жан» деген ұғымды білдіреді
Тәжік тілінде оны һуш, өзбек*тілінде тін дейді деп көрсетеді
Аләмінек дегендегі соңғы к (ек) – кішірейткіш қосымша, яғни «кішкентай жан» дегені, өзбек кішкентай дегенді кене дейді деп түсіндіреді
Сонда казіргі тіліміздегі кішкене сөзі «кіші» деген бір мағынадағы екі сөздің кіріккен түрі болады
Қазақтағы жан-тіні (кейіннен жан-тәні) деген қос сөз де арабтағы жан сөзіне оның түрікше нұсқасы тін сөзінің қосарлануы арқылы жасалғанын байқау қиындық келтірмейді.
Шыңғыс ханның анасын моңғол­дардың екі түрлі атағанын (Оулұн әйке, Оулұн фужын) айта келіп, әйке моңғол тілінде «үлкен (ұлұқ)» дегенді, қочын қытайша «үй-малдың иесі» дегенді білдіретінін түсіндіре кетеді
Қочынның басқа тілдеріндегі баламаларын да келтіре кетеді
Мысалы, қытайша – фужин, моңғолша – хатун, тәжікше – бану, өзбекше – бәйбіше.
Қорыта айтқанда, Әбілғазы ба­һадүр шығармасындағы кейбір сөздерге берілген түсініктемелер байып­тап қараған кісіге көне дәуір тіліндегі кейбір сөздердің мағына­ларын ажыратуда, жер-су аттарының этимологиясын айқындауда тигізер пайдасы мол.
Бабаш Әбілқасымов,
филология ғылымдарының 
докторы, профессор
