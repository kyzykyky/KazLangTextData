Мағжан Жұмабаев – халқымыздың маңдайына біткен біртуар ақыны әрі ұлт мақтанышы.
Мағжанның туған халқына қызмет етуі өз замандастары сияқты ағартушылық саладан бастау алды
Ал ақынның әдебиет әлеміне белсенді араласуы оның қоғамдық, әлеуметтік, дүниетанымдық көзқарасының ерекше болмысын танытты
Сөйтіп, өзі өмір сүрген уақыттағы әдеби ағымға өзгерістер мен жаңалықтар алып келді
Ол қазақ халқының ғана емес, күллі түркі жұртының сөз өнеріне айтулы үлес қосып, қалам-қуатының ерекше екпінін байқатты
Мағжан көтерген әлеуметтік, қоғамдық, елдік, ұлттық мәселелер ақын жүрегін толғантты, заманның ауыр жүгін өзге де қаламдас-әріптестерімен бірге лайықты көтере білді
Ұлы жазушы Мұхтар Әуезовтің сөзімен айтсақ, артынан әдеби мектеп қалыптастырып, халқының зор сүйіспеншілігіне ие болған, ұлт мархабатына бөленген тұлға.
Мағжан поэзиясы – кең тынысты поэзия
Идеялық мазмұны мен тақырыптық, жанрлық ерекшеліктері демократия­лық бастаулармен, білім мен ғылым, қазақ мемлекеті, оның болашағы мен азаттығы, теңдігі тәрізді асыл ұғымдармен астасып жатыр
Бұл ақынның шабытты шығармашылығының соны қырларын айқындай түседі.
Бүгінгі уақыт, жаңарған қоғам, қалыптасқан қазақ мемлекеті тұрғы­сынан қарағанда, Мағжан Жұмабаевтың өлеңдері, ғылыми-әдеби мұрасы қайта зерделеуді қажет етеді
Мұның себебі ақын өлеңдерінде жазылған ойлар, әсіресе тіліміздің келешегі жайындағы жыр жолдарын қайта түйсініп зерделеу арқылы біз бүгінгі тіл төңірегіндегі көкейкесті мәселелердің себеп-салдарын да тереңірек тануға мүмкіндік аламыз.
Өткен ғасыр тарихына көз жіберер болсақ, қазақ тілінің тағ­ды­рына зор алаңдаушылық білдіріп, бұл тақырыпты өлеңіне өзек еткен ақын Мағжанның тұлғасы алыстан байқалады
Мағжанның тіл тағдырына жан ауыртқан ерекше бір себебі дәл сол уақытта қазақ тілі өзінің табиғи қалпын жоғалта бастап еді, бейнелі түрде айтсақ шұбарлану үдерісін басынан кешіп жатты
Осы мәселеге жаны қиналып, бар құбылысты нәзік жүрегімен сезінген ақын тілбұзарларға жалынды жырлары арқылы тосқауыл бола білді.
Қазақ даласында ол кезде шешімін күткен саяси-әлеуметтік мәселелер де аз болған жоқ
Ұлт зиялыларының қабырғасына батқан жағдай ол ең алдымен отаршылдық еді
Халықты азаттығынан, сөз бостандығынан ­ай­ыру қасіреті
Мұндайға жаны шыдап тұра алмаған Мағжан сияқты «от тілді, орақ ауызды» ақындар отаршылардың жымысқы әрекетіне қарсы күрес жүргізіп, ұлттың амандығы жолында бастарын бәйгеге тікті
Мағжанның халық тағдыры үшін шын күйзеліп жазған жырлары сол кездегі саяси жағдайдан хабардар етіп, көз алдыңа небір қиындыққа толы суреттерді келтіреді
Ақынның әсіресе тіл туралы толғаныстары, тілді қорғау жолындағы азаматтық, күрескерлік рухы заман болмысымен шынайы үндестік тапқандай әсер қалдырады
Лирикалық өлеңдері адам жанын тербеп, көңілін қозғайтын болса, ақынның ана тілі жөнінде толғанып жазған жауһар жырлары, ондағы салмақты ойлар тілдің қадіріне Мағжан ақынның өз көзімен зер салдырғандай болады.
Ана тіліміздің жайы ұлт зиялылары айналып өтпеген өзекті мәселенің бірегейі әрі бастысы болды десек, қателеспеспіз
Өйткені ұлтты біріктіретін, халықты сақтап қалатын да туған тілі екенін сол замандағы көзі ашық, көкірегі ояу азаматтардың барлығы дерлік білгені, ұғынғаны сөзсіз
Мағжан Жұмабаевтың тіл тақырыбына қалам тербеуі заман мен уақыт қажеттілігінен туған өрелі іс, ұлағатты қадам
Әрине, Мағжанның тіл төңірегіндегі ой-пікірлері жалғыз өлеңдерінде ғана емес, ғылыми мұрасында да кездеседі.
Тілдің әлеуметтік-психологиялық, философиялық астарына терең үңілу, себеп-салдарын ашып көрсету ақын шығармашылығына тән үрдіс
Мағжан Абай салған реалистік дәстүрден үлгі ала отырып, өлеңдерінде ана тілінің өзекті тұстарын сөз етті.
Ол заманда елді, жерді, тілді қорғау ұлтшылдық сипат ретінде қабылданып, сол кездегі бірсыпыра оқымыстылардың өміріне айтарлықтай қауіптің төнгені де рас
Алайда ақын Мағжан бойында қасық қаны қалғанша халқының құндылығын, тілін, ділін, салт-дәстүрін жоғары бағалап, осы жолда табанды күрес жүргізе білді
Оның қаламгерлігіне күш-қуат дарытқан да өзінің ана тілі, соның қадір-қасиеті еді.
Мағжан өз замандастары сияқты қазақ тілінің тағдырына, әдебиетіне де қатысты құнды пікірлер қалдырған, азаматтық, әлеуметтік тұрғыдан өте терең мән берген ақын
Мағжанды қоғам мүддесін жоқтаушы ретінде де танып, бағамдаудың үлкен мәні бар
Бірақ осы тұрғыдан баға беру бізде әлі өз шешімін таба қоймаған сыңайлы
Көбінесе ақын ретінде даралап көрсетумен шектелудің Мағжанның қоғамдық ой-пікірлерінің мәнін тануды назардан тыс қалдыруға әкеліп соқтыратынын айта кетудің еш артықшылығы жоқ
Мағжанның аз да болса сазды, салиқалы ғылыми мақалалары бар, солардың ішінде де қазақ тіл мәселесіне қатысты пікірлері терең талдауды қажет етеді.
Кез келген ақынды түсіну үшін оның қоғамдық ой-пікірімен бірге біртұтас әлем ретінде танудың мәні зор
Бұл ұлттық сананы оятатын, соған қозғау салып түрткі болатын батыл пікірлерінің астарлы ақиқатына жетуге талпыныс жасау болып саналады
Мағжанды қайта тану деген сөз автордың сөзіндегі мәнділік бастауларды қайта саралау санамыздың сүзбесінен өткізіп, жаңаша бағамдау деген сөз
Мағжанның тілге арнаған өлеңдерімен қазақ руханиятының өзегі болып табылатын қазақ тілін ұлттық санада жаңғыртып отыруды көздегені анық байқалады
Сондықтан қазақ тілі туралы айтқан Мағжанның ой-пікірлерінің құндылығы мынада деп білеміз: ақынның өмір сүрген заманындағы қазақ сөзінің тағдырын ашық көрсетуінде.
Мағжанның «Қазақ тілі» атты өлеңінде: «Алтын күннен бір бағасыз белгі боп, Нұрлы жұлдыз, бабам тілі, сен қалдың» деп тебіренеді
Бұндағы айта кететін мәселе тіл тағдыры туралы қазақ зиялылары аз жазған жоқ, бірақ Мағжанның «Қазақ тілі» өлеңіндегі «жарық көрмей жатсаң да ұзақ, кен тілім, Таза өткір күшті кең тілім» деп айтқанының мәнінде қазақ сөзі, сөйлеу мәдениеті тағылымындағы әлеуметтік сұраныс тудырып тұрған көкейкесті мәселесі бүгінгі күнде де өз құндылығын арттырмаса кемітпейді.
Қазіргі мемлекеттің ұлттық мәні де, егемендіктің басты белгісі де ұлт тілінің қоғамдық қызметінде көрініс табуы, Мағжан айтқан еліміздің өткен күні мен болашағының бәрі тілінің өміршеңдігінде деп пайымдаумен қатар түйіседі
Оның басты ақиқаты Мағжаннның ғасыр басындағы айтқан ғылыми-танымдық ойлары мен терең мәнді сөздеріне сол ғасырдың аяғында өз маңыздылығын жойған жоқ.
«Қазақ тілі» өлеңінде Мағжанның ұлтжанды ұстанымы мен тарихи-әлеуметтік жағдайлардың ащы шындығы, соның ішінде ұлт тілінің тағдырына қатысты шындықтың бар ақиқаты көрініп тұрғаны анық
Өкінішке орай, тіл тағдырына қатысты осы айтылған шындық бүгін де өз көкейкестілігін жоғалтқан жоқ
«Қазақ тілі» өлеңіндегі «Тарап кеткен балаларыңды бауырыңа, Ақ қолыңмен тарта аларсың сен, тілім» деген өлең жолдарындағы ақынның гуманистік, демократтық, ұлтшыл әрі ел сүйгіштік қасиеттерінен оның нағыз ұлттық болмысын байқауымызға болады.
Ақынның әлемге тарыдай шашырап кеткен қазақ халқының рухын байланыстыратын тілі деп түсінгені де оның қайраткерлік қызметін айқындайды
Қазақ халқының бір бөлігінің басқа елдерде жүргенін, оларды Отанына оралдыратын басты фактор тілі, ділі, қаны деген ірі мәселелерді айтуы Мағжанның қандастарына деген жанашырлық сезімін білдіреді
Қазақ елі егемендік алғаннан кейінгі кезеңде Мағжан айтқандай әр түрлі ­саяси жағдайлардың салдарынан әр жерде шашырап жүрген қазақ азаматтары елге орала бастады
Жат жұртта жүрген отандастарымыздың елге оралуы еліміздің тәуелсіздік мұратымен жүзеге асты
Қазақстан тәуелсіздік алған 22 жыл ішінде осы Мағжанның тіл туралы толғаныстарының көбі жүзеге асты әрі ақынның «Қазақ тілі» өлеңі қаншама ұлттың ұйыстырушы факторларының негізгі басты ұстанымдарына арқау болғанын айта кету керек.
Мағжанның ой-толғамдары мен пайымдауларына тереңдей үңілсек, бүгінгі сөз мәдениетіне тікелей қатысты ойлар мен ғылыми көзқарастардың бар екенін көруге, туған тіл мен әдебиетке арнап жазған мақалаларында қазақ сөз мәдениеті туралы ойлы да парасатты сөздерін кездестіруге болады
Қазақ тілі туралы өлеңінде, сондай-ақ ғылыми мақалаларындағы соны пікірлерінің бір алуаны сөз мәдениеті деп аталатын саламен тікелей тамырлас, өзектес
Сондықтан Мағжан сөз мәдениеті деген салаға өз кезегінде үлкен үлес қосты
Қазақ сөз мәдениетінің қалыптасуына айтулы бетбұрыс жасады
Әдеби тілдің тазалығын жақтады
Ұлттық тілдің табиғи болмысын, нақышты бояуларын жетілдірді
Жаңаша мәндес тіркестерімен байытты.
Сөз мәдениеті деп аталатын ғылым саласының көп қырлы аса көкейкесті мәселелерінің бірі – сөз кемшіліктері.
Сөз кемшіліктері сөз мәдениетіне үлкен тосқауыл болатындықтан, қазіргі уақытта да ұлттық тілдің табиғи болмысы мен тазалығына, анықтығына, көркемдігіне зиянын тигізуде
Қазақтың бүгінгі сөз мәдениетінің бас­ты категорияларына тиесілі мәселелер баршылық, олардың қатарына жататын басты сапалық қасиеттері – ұлттық тілдің тазалығы, анықтығы, көркемдігі.
Сөз сапаларына қарама-қарсы құбылыстар бүгінде тіліміздің де, мәдениетіміздің де тынысын тарылтып ұлттық тілдің қадір-қасиетіне, көркемдік сипатына көлеңке түсіруде
Бұл ауызша және жазбаша сөйлеу мәдениетімізге зиянын тигізбей қоймайды
Қазір тіпті көптеген дамыған елдер өз тілдерінің тазалығы үшін күресуде
Әлем тілдерінің көтеріп отырған тілге қатысты – өткір мәселесін Мағжан бір ғасыр бұрын айтып кеткен еді
Ақан сері туралы мақаласында былай дейді «біз Ақанның тілінен бастамақшымыз
Бұған себеп – Ақанның тілінің таза еместігі
Қазақ ақыны Ақанның ана тіліне араб, парсы, орыс сөздері көп кіріп кеткен
Оның мағына жағынан, әсіресе, сурет жағынан сұп-сұлу өлеңдерінің тілдері шұп-шұбар
Ақан бұл шұбар жолға өзі түскен емес, оны заман қуып түсірген.
«Көптен-көп поклон айыттым,
скажия,
Сырымды кімге айтамын, сізден зия.
Именной, искренный ескеріңіз,
Хорошенко, сестра, сватия.»
Мынау шұбар тіл үшін, әрине, Ақанға рахмет айтпайтынын ашық айтады
Мағжан Ақанды сынағаны кеміткені емес, сынай отырып шындықты ашқаны, себебі Ақанның сынға ұшыраған шығармаларының бәрі де «Ақандікі» болғанмен, «халықтікі» болмады, ұрпақтан-ұрпаққа тарайтын халықтың өнері болып қала алмады
Ақанның нағыз ұлттық тілінің нақышты бояуларымен табиғи көркем табиғатын сақтап жазған туындыларын ғана халық зор эстетикалық талғаммен қабылдады, ұлттық рухани мұра санатына қосылды.
Мұсылманша оқығандар білетіндігін «Мұхаммадияның» өлеңдері ылғи ұйқас қуып кететіндігін, мысалы, бір өлең я-ға ұйқастырылса, сол өлең бір-екі бетке созылса да я-ға ұйқастырылады, Ақан өлең ұйқастырғанда осы «Мұхаммадияның» жолына түскенін айта келіп, ұйқастың поэзия тудырмайтындығын, керісінше пайдасынан зиянын баса көрсетеді
Мағжанның Ақан шығармаларында мағынасы бұлыңғыр сөздер әжептәуір орын алатындығын айтуы бір жағынан әдеби шығармаға сыни көзқарасының бар екенін айғақтаса, екіншіден ұлттық тілдің табиғи тазалығын сақтап ұйқас құрастыру керектігін көрсетеді
«Базар жырау» атты мақаласында халық ауыз әдебиетінің байлығын жинауға атсалысқан Базар жырау туралы айтып қана қоймайды
Ауыз әдебиетінің бай қазынасын төкпей-шашпай жинаған Базарды мақтамас бұрын, осы ауыз әдебиетінің шашылып, төгіліп, нәрін жоғалтып алдырмау жөніндегі күрсінісін жасырмайды.
Мағжан қазақ сөзінің тазалығы үшін күресіп, ұлттық тілдің бейнелі сөз бедерінің айшықты бояуларының жоғалғанын айтып қана қойған жоқ, ұлттық тіл байлығының молдығын, көркемдігін тілге тиек ете келіп теңіздей тұңғиық мәнді сөздерден айырылып бара жатқанымызды орынды ескерте білді
Бұл ақынның рухани қазынаны жете ардақтауы, ұлт санасында қалдыруға деген ұмтылысы
Оған мына сөзі дәлел болады
«Өткен дәуірдегі теңіздей тұңғиық әдебиетіміздің бізге бұл күнде адасқан ұшқындары, тенті­реген тамшылары ғана жетіп отыр
Көбі болғанда, ең сұлулары ұмытылған, желдей ескен жыраулармен бірге топыраққа айналған
Баяғыда отыз күн, отыз түн айтылатын Қобыландылардың ауызда адасып, азғантайы ғана қалған
Талай түндерге созылған ертегілердің басы қайырылып, аяғына жетіп, шоп-шолақ болып қалған»
Мағжан сияқты ұлт зиялыларынан бастау алған тіл тазалығы үшін күрес бүгінгі күнде де толастаған емес
Таза сөз, ана тілде басқа тілдің элементтерін қоспай таза сөйлеу бүгінгі күнде де талай айтылып, қозғалып келе жатқан мәселе
Осы орайда Мағжанның сөз мәдениетіне қатысты жазған пікіріне назар аударып қойғанның еш артықтығы бола қоймас
«Талай жүйріктердің тұңғиық таза толғаулары – араб, парсы, сарт-сауанның сөздері араласып, балдыр болса да ауыздан аман қалған
Әдебиетті оның асыл мұра екенін кез келген ұлт өкілі тілді тұтынушы ретінде де сақтап, келер ұрпаққа рухани қазынаның барын шашпай аманат етіп тапсыруын баса айтады
Қазір біз оны ұмытып қалған тұстары бар екенін айтпай, «бары осы, барымен базар» деп ауызды құр шөппен сүртеміз ғой»
Мағжан бірақ талайлар ұмытылып қалды деп өкініш білдіргенмен, қазақ әдебиетінің талай елдердің ауыз әдебиетінен бай екендігін, әлі де болса да ауыз әдебиетіміздің бір елдің жазба әдебиетіне негіз болуға жарарлық екендігін мақтан тұтады
Мағжанның тіл туралы толғамдары әдебиетті әлпештеумен де маңызды: «өзінің ауыз әдебиетін негіз қылмай ешбір елдің жазба әдебиеті өркендемек емес
Біздің де жазба әдебиетіміз ауыз әдебиетін негіз қылуға міндетті
Алдымен сабақты шеттен емес, өзінен алуға міндетті
Жазба әдебиетіміз негізді, берік өз еліміздің әдебиеті болам десе, өзіміздің ауыз әдебиетімізге қайтуға міндетті
Мағына аз десе де, түр аз десе де
Осы күні біздің оқушыларымыз қазақ әдебиеті десе, Абайдан бергі әдебиетті ғана ойлайды, қазақ ақындары десе Абайдан бергі ақындарды ғана көреді
Әдебиетті білсе де, ақындарды білмейді
Білсе де, білгісі келмейді
Ақындардың қатарына қосқысы келмейді
Ауызға алынбайтын солардың не жазығы бар?» дейді
Мағжанның өзінің әдебиет, тіл туралы айтқан ой-пікірлерінің орындалғаны да бар, жүзеге аспай бүгінгі күн мінбесінен айтылып тұрғаны да баршылық.
Дина АЛКЕБАЕВА,
филология ғылымдарының докторы,
 әл-Фараби атындағы ҚазҰУ-дың 
профессоры
