Адам еріккеннен қолына қалам алмайды
Ой мазалап, толғанған кезде, баспасөз бетінде ой бөліскің келеді
Айтайын дегенім,  «Бөтен сөзбен былғанса сөз арасы, Ол – ақынның білімсіз бейшарасы» деген ұлы Абайдың осы жолдары тек ақындарға ғана арналған десек, әсте қателесеміз.
Бұлай деуіме себеп, үстіміздегі жылдың басында Парламентте талқыланған «Медиация туралы» заң жобасының мемлекеттік тілдегі мәтіні өзге ұлт емес, қазақтың өзін шатастырып жіберетіндей.
Мысалы, заңның 20-бабының 5-тармағына үңілейікші: «Медиация­ны жүргізу медиация тараптары медиация туралы шарт жасасқан күннен басталады»
Тек бұл ғана емес, заңның басынан аяғына дейін – тұнып тұрған осындай шұбатылған шұбарала сөз тіркестері
Бұдан не түсініп, не айтуға болады?
Бұл жерде заң жобасын дайындаушылардың не айтайын дегенін қарапайым жандардың бірден түсіне қоюы қиын
Сондықтан түсінікті болуы үшін бұл баптың «қазақшасын» қазақшаға аударайық
Сонымен қазақтың тілінде бұл баптың мазмұны «Мәмілелестіру мәмілегерлер шарт жасасқан күннен басталады» деген кәдімгі қазақтың еңбектеген баласынан еңкейген кәрісіне дейін түсінікті алты-ақ сөзден тұратын ұғым
Ал бұл жерде бәрін бұзып тұрған, Абайша айтқанда, былғап отырған – «медиация» деген бөтен сөз.
Ал осындай шатасулар қайдан шығады? Бір жерден жаңа сөз ести қалса, соны өз сөздік қорында қолдануға дайын тұратын қазақ үшін «медиация» сөзі де тосын жаңалықтай көрінген болуы керек.
Шындығында, «медиация» деген ұғымның өзі қазақ үшін айтарлықтай жаңалық емес
Бұл – біздің ата-бабаларымыздың әлімсақтан бері ел ішінде дау-дамайды шешуде қолданып келе жатқан мәміле, мәмілелестіру деген ежелден елге таныс сөздерінің басқа тілдегі (латын) баламасы.
Сонда біз баршамызға түсінікті төл сөзімізден бас тартып, тілімізге орайсыз, түсініксіз жат сөзді кірістіргенде не ұтамыз?
Бұл жағдай депутаттардың назарынан тыс қалған жоғын айта кету керек
Парламенттің қос палатасының К.Сағадиев, И.Елекеев, А.Смайыл, Б.Тілеухан, Ж.Сүлейменов, сенатор Ө.Бәйгелді сынды бір топ депутаттары мәмілелестіру қазақтың ата дәстүрінде ежел­ден бар үрдіс екенін, сондықтан тілімізде бұрыннан бар әрі өмірімізбен біте қай­насқан ұғымдар төл тілімізде аталуы керек екенін айтып, «медиация» сөзінің «мәмілелестіру» сөзіне өзгертілуін талап етті.
Мәселен, Ирак Елекеев заң жоба­сының көздейтін мақсаты екіжақты бітімге шақырып, өз­ара мәмілеге келтіру екенін, ал «медиа­ция» терминінің мүлде аударуға келмейтін ұғым-түсінігімізде бол­маған атауға бай­ланысты емес екендігін, оның ежелден қазақ­тың салтында бар, «мәміле, мәмілегер» сөздерінің баламасы екенін заң жобасын дайындаушыларға соқырға таяқ ұстатқандай етіп айтып түсіндірді.
Өз кезегінде Бекболат Тілеухан да «медиация» сөзінің «мәміле» дейтін тамаша баламасы бар екенін айтты
Ал Жарасбай Сүлей­менов бұрын қабылданған заңдары­мызда солай жазылған деген заң жобасы бойынша жұмыс істеген комитет мүшелерінің уәждерінің орынсыздығын айтып, «Осыдан  он, жиырма жыл бұрын аударманың сапасы төмен болған кезде кейбір сөздердің баламаларын таба алмаған уақыт  болған шығар, бірақ солай екен деп осы жолмен жүре беру тілдің бағын ашпайды
Сондықтан біз осы қателікті бірте-бірте түзеп, заңдардың сапасын жақсар­туымыз керек
«Медиация» сөзі атал­ған заң жобасында ау­дарыл­ып, «мәмілегер» деп берілу керек» деген орынды сөзі, өкінішке қарай, басқа әріптестері тарапынан қолдау таппады.
Заң жобасын дайындаушылар да депутаттардың бұл орынды пікірлеріне құлақ аспады
Енді осы заң жобасын дайындаған жұмыс тобының пікірін тыңдап көрейік
Жалпы, заң жобасын дайындаған Қазақстан Республикасының Жо­ғарғы Соты екенін атап көрсетуіміз керек.
Сонымен жұмыс тобының жетек­шісі, депутат Светлана Бычкова ханымның және оны қолдаған бас­қалардың «мәміле, мәмілегер» сөзде­рін қолдануға қарсы айтқан басты уәждері:
– біріншіден, «медиация» атауының латын сөзі екені, халықаралық заң­намаларда оның аударма­сыз сол күйінде берілетіні, ал ұсынылып отырған «мәміле» деген оның қазақша баламасы мүлде басқа аспектіде (басқа заңдардың баптарында деп түсінуге болады) қолданылатыны;
– екіншіден, егер бұл терминді аудар­са, бұрын қабылданып кеткен бір­қатар заңнамалар бойын­ша тү­сі­ніс­пеушілік туындайтындығы;
– үшіншіден, бұл «медиацияны» жақтаушылардың ең басты көзірі – ол Елбасы­ның Жарлығында бұл тер­миннің мемлекеттік тілге ау­дарыл­мағандығы.
Ал енді заң жобасын дайын­даушылардың келтірілген осы уәж­дері қаншалықты дұрыс, сенімді, нақтылы заңмен негізделген
Осы тұрғыдан қарағанда, жоғарыда келтірілген уәждерінің олқы тұстары да, сенімсіз жерлері де жеткілікті
Сол туралы өз пікірімді айтып көрейін.
Біріншіден, «медиация» атауы­ның латын сөзі екені, халықаралық заң­намаларда оның аударма­сыз сол күйін­де берілетіні
Шынында да, көптеген латын сөздері хал­ықа­ралық құжаттарда аудармасыз қолданылатыны белгілі, бірақ одан ол терминдерді ешбір ел ешқашанда өз тіліне аудармасын деген түсінік тумаса керек
Мәселен, аударылмай қолданылсын деген терминдер тізімі бекітілген халықаралық шартты мен өзім көрген де, естіген де емеспін
Ал енді ондай шарт болғанның өзінде, ол шарттың талаптарына қосылу, қосылмау – әр елдің өз еркі
Қосылған жағдайда ондай шарт сол елдің Парламентінде ратифика­­ция­ланып, бекітілу керек екенін айтып, түсіндіріп жатудың бұл жерде қажеті жоқ қой деп ойлаймын
Білетінім, дәл бүгін біздің Парламентте ондай шарт бекітілген жоқ.
Мысалы, «терроризм», «корруп­ция», «аэропорт», тағы осы сияқты көп терминдер халықаралық құжаттарда аудармасыз қолда­нылады
Алайда бұл терминдер қазіргі кезде біздің заңдарымызда «лаңкестік», «жемқорлық», «әуежай» болып төл тілімізге аударылып, қолданылып жүр, одан ешқандай қолайсыздық туындап жатқан жоқ
Сондай-ақ бұл пікірдің дұрыстығына көрші Ресей мемлекетінің жақында қабылдаған осы бітімгерлік туралы заңының атауы дәлел
Ол «Федеральный закон «Об альтернативной процедуре урегулирования споров с участием посредника (процедура медиации)» деп аталады.
Көріп отырғаныңыздай, ресей­ліктер «посредник» сөзін «медиа­цияға» аудармаған
Ал Ресей елі мұны халықаралық қағидаларды біл­­­мегеннен істеп отыр деуге есі дұ­­рыс адамның аузы бармайтын шығар.
Демек, ата-бабаларымыздан жеткен көне дәуірдің мұрасындай «мәмілегер» үрдісін санамыздан сызып, сөздік қорымыздан өшірудің ешбір қисыны жоқ.
Заң жобасын әзірлеушілердің келесі уәжі – «мәміле» сөзінің мүлде басқа аспектіде (басқа заңдардың баптарында деп түсінуге болады) қолданылатыны және егер бұл терминді аудар­са, бұрын қабыл­данып кеткен бір­қатар заңнамалар бойын­ша тү­сі­ніс­пеушілік туын­дайтындығы.
Бізде барлық заңдардың жобасы, негізінен, орыс тілінде даярланып, содан кейін мемлекеттік тілге аударылатыны белгілі
Сондықтан қазіргі қолданыста жүрген кейбір заңдарды мемлекеттік тілге аударғанда көп­теген қателіктер кеткені ешкімге құпия емес.
Міне, сондай қателік Азаматтық кодексті аударған кезде кеткен.
Нақтылап айтсам, осы кодекстің 7-бабының 1-тармақшасын орысшадан қазақшаға аударғанда «сделка» сөзі «келісім» деген баламасы бола тұра «мәміле» деп аударылған.
Ал енді заңдардың иерархиялық сатысында кодекстің дәрежесі жоғары болғандықтан, басқа заңдарды қабылдаған кезде де «сделка» сөзі «мәміле» болып, кодекске сәйкес аударыла берген
Мінеки, «мәмілеге» қарсы пікір айтушылардың «бұл сөз басқа аспектіде қолданылады» деп меңзеп отырғаны – кезінде аудармада кеткен осы қателік және сол қателікті мойындамау.
Аудармада кеткен қателік дегенді мен неге сүйеніп айтып отырмын?
Біріншіден, кезінде Қазақ КСР Ғылым академиясының Тіл білімі инс­титутының филология ғылым­да­рының докторы, Қазақ КСР Ғылым академиясының корреспондент-мүшесі Ғ.Ғ.Мұса­баев және Қазақ КСР Ғылым акаде­миясының академигі Н.Т.Сауран­баевтардың редакциялауымен 1981 ж
шығарған «Орысша-қазақша сөздікте» «сделка» сөзі «келісім, ымыраласу»; «выгодная сделка» – «пайдалы келісім»; «заключить сделку» – «келісім жасау» деп аударылған.
Оның бергі жағында, атағы тек рес­публика көлемінде емес, шетелдерде де белгілі, үлкен ғалым-лингвист, филология ғылымдарының докторы, профессор Қалдыбай Бектаев ағамыздың «Үлкен қазақша-орысша, орысша-қазақша» сөздігі бар
Осы сөздікке рецензия жазған адамдар да шетінен атақ-дәрежелерінен ат үркетіндей мықты мамандар: филология ғылым­дарының докторлары, профессорлар Ә.Жүнісбеков, Е.Қажыбеков, С.Мырзабековтер.
Міне, осы сөздікте де «сделка» сөзі «келіс, келісім, мәміле» деп аударылған
Шынында да, біз ешқашан «выгодная сделка» дегенді «пайдалы мәміле» деп айтпаймыз, «пайдалы келісім» дейміз
Сондықтан Жарасбай Сүлейменовтің сөзінің жаны бар.
Ал енді жұмыс тобының ең басты уәжі ретінде Елбасы­ның Жарлығында бұл тер­миннің мемлекеттік тілге ау­дарыл­ма­ған­дығына сілтеме жасауы, бұл енді, шынын айтсақ, «сасқан үйректің артымен сүңгитіні» сияқты әрекет.
Елбасының Жарлығында сот ісін жүргізуде бітімгерлік рәсімдерді қолдануды кеңейту, оның ішінде медиация институтының дамуын қамтамасыз ету айтылған
Бірақ бұдан қазақ билерінің ел ішінде дау-дамайды шешуде ғасырлар бойы қолданып келген бітімгерлік (мәмілегерлік ) рәсімі міндетті түрде «медиация» терминімен ауыстырылсын және ол еш өзгеріссіз қолданылсын деген ұғым тумауы керек
«Медиация» терминін өзгертпей қолдану туралы Жарлықта ештеңе айтылмаған
Жарлықтағы басты мақсат – бітімгерлік рәсімдерін сот ісінде кеңінен қолдану
Ал ол қолдануды заңдастыру – заң шығару билігінің, яғни Парла­менттің құзырындағы шаруа
Ал заңның қалай жазылып, қалай қа­былданатыны «Нормативтік-құ­қықтық актілер туралы» заңда жазылған, оны бұл жерде тәптіштеп айтып түсіндіріп жатудың қажеті жоқ сияқты.
Енді Дайрабайдың көк сиырындай дау туғызып отырған «медиация» сөзінің мағанасына келетін болсақ, латынның «mediare» деген бұл сөзі – орыстың «посредничество», ал қазақша мағынасы – «делдалдық, та­туластырушылық, мәмілегерлік, арааға­йындық» деген ұғымдарға сәйкес келеді.
Ал енді мәмілегерлік үрдісінің не екенін жоғарыда аты аталған депутаттар айтардай-ақ айтып түсіндірді
Өкініштісі, депутаттардың орынды ескертулерін осы заң жобасын дайындап, Парламентте баяндаған Жоғарғы Сот уәкілдерінің түсінбегені.
Осы арада мынаны айта кеткім келеді
Елдегі қандай да болсын сот ғимаратына барсаңыз, төрінен кезінде Үш жүзді ауыздарына қаратқан – Төле, Қазыбек, Әйтеке билердің мүсіндерін немесе суреттерінің ілулі тұрғанын көресіз
Сот қызметкерлерінің қимыл-қылықтарынан да өздерін заманында Алашты ауыздарына қаратқан орақ тілді, от ауызды, қара қылды қақ жарған әділ билердің ұрпақтарымыз, солардың ісін жалғастырушылармыз дегенді байқағандай боласыз
Сол бабаларымыздың даналық мектебі, ұлағатты дәстүрлері белгілі себептермен кезінде ұмытылып, енді, міне, тәуелсіздігіміздің арқасында оларды қайтадан қалпына келтіру мүмкіндігі туып отыр
Сондай дәстүріміздің бірі және бірегейі – билеріміздің араздасқандарды бітістіріп, мәмілелестіру дәстүрі.
Атақты заңгер-ғалым С.Зиманов: «Бір кездері ежелгі қазақ даласындағы ұрпақтар мұрасы болып табылған заңдылық пен әділ соттың «Алтын ғасыры» қайтадан біздің тарихымыздың құрамдас бөлігіне – алтын бетіне айналуда және болашақта жалпы өркениеттің мұрасына да айналар деген үмітім бар
Уақыт өте келе қазақ құқығы әлемдік құқықтық жүйелердің ішінен лайықты өзіндік орнын алатындығына сеніммен қараймын» деп болашаққа үлкен үміт артқан болатын
Алайда оны іске асырады дейтін кешегі өзінің шәкірттері, сот билігін ұстаған бүгінгі билер ғұлама ғалымның бұл үміт-сенімін ақтай алмаған секілді.
Өкініштісі, осындай ұлт мүддесі үшін жауапты сәтті сезіп, аса жауапкершілік таныту керектігін заң жобасын дайындаған Жоғарғы Сот қызметкерлерінің түсінбей, асығыстық жасағандары
Асықпай, сабыр сақтап, мәселенің байыбына барып, кесіп-пішіп шешім қабылдау керек еді
Асығыстық жасалды
Осындайда ойға қазақтың «Асығыста туған баланың атын Абыр-Сабыр қояды» деген сөзі еріксіз еске түседі
Әзіл-қалжың ретінде айта салған қазекеңнің осы бір сөзінің астарында атан түйеге жүк боларлықтай салмақты мағына жатқандай
Олай деуіме осы айтып отырған «Медиация туралы» заңның жобасы айқын дәлел.
Ғаният НАСЫРОВ,
заң ғылымдарының кандидаты
