Мемлекеттік тіл мемлекеттік деген мәртебесіне сай болуы тиіс
Ол үшін, ең біріншіден, оның құқықтық негізі мықты болуы шарт
Осы тұрғыдан алғанда оның заңдық негіздерін қалай жақсартуға болады? Осыған жауап іздеп көрелік.
Алдымен, біз оның ресми қолдануын қолға алуымыз керек.
Ол үшін мемлекеттік қызметкерлердің мемлекеттік тілді меңгеруі жоғарғы деңгейде болуы қажет
Ол жағдайды қамтамасыз ету үшін оған кезең-кезеңімен өтуіміз керек
Мәселен, қызметіне қарай білімі қағидатымен жұмыс атқару үрдісі
Яғни лауазым жоғары болған сайын мемлекеттік тілді білу деңгейіне жоғары талап қойылуы керек.
Қазақстан Республикасы бюджет кодексінің 34-бабына сәйкес барлық мемлекеттік органдар тиісінше Қазақстан Республикасы Президентімен және Қазақстан Республикасы Үкіметімен бекітілетін мемлекеттік қызметтер стандарттарына сәйкес азаматтар мен үкіметтік емес заңды тұлғаларға қызмет көрсетеді
Алдағы уақытта әрбір мемлекеттік қызметкер атқаратын лауазымына сәйкес осы стандарттарға байланыс­ты көрсетілетін қызметтерді мемлекеттік тілде жүргізуге қабілетті болуы тиіс
Мысалы, бөлім немесе маманның мемлекеттік тілді меңгеру деңгейі кемі 50 пайыз болса, құрылымдық бөлім басшысының деңгейі 75 пайыздық деңгейде, ал басшы болу үшін 100 пайыз деңгейде мемлекеттік тілді меңгеруі тиіс.
Сондықтан Қазақстан Республикасы Мем­лекеттік қызмет істері жөніндегі агент­тік төрағасының бұйрығымен бекітілген «Мемлекеттік әкімшілік лауазымдарының санаттарына қойылатын үлгілік біліктілік талаптары» негізінде мемлекеттік органдар бекітетін атқаратын қызметтік міндеттеріне байланыс­ты біліктілік талаптарына осыған сәйкес өзгерістер мен толықтырулар енгізу керек
Яғни мемлекеттік орган атқаратын қызметіне сәйкес мемлекеттік тілді тиісінше дәрежеде білу мемлекеттік қызметкерге қойылатын біліктік талаптарында көрініс табуы керек.
Екінші бір шешілуі тиіс мәселе, ол – «Қазақстан Республикасындағы Тілдер туралы» Заңды бұзғаны үшін жауапкершілік мәселесі.
Қазақстан Республикасының Әкімшілік құқық бұзушылық туралы кодексінде небары 4 бапта ғана тіл туралы заңдардың талаптарын бұзғандығы үшін әкімшілік шара қолдану көзделген
Яғни Қазақстан Республикасы Мә­дениет министрлігі тек екі жағдайда: лауазымды адамның тiл бiлмеймiн деген сылтаумен құжаттарды, сауал салуды, өтiнiштердi немесе шағымдарды қабылдаудан бас тартуы, сондай-ақ оларды мәнi бойынша қарамауы (81-бап), жеке тұлғалардың тiл таңдау құқықтарын шектеу, тiлге байланысты себептер бойынша кемсiтуі (82-бап) үшін ғана жауапкершілікке тартуға құқы бар болса, прокуратура органдарының телерадиохабарлар арналары бойынша мемлекеттік тілдегі хабарларды уақыты жағынан басқа тілдердегі хабарлардың жиынтық көлемінен аз таратқаны (342-баптың 2-тармағы), Қазақстан Республикасы заңдарымен белгіленген жарнама тарату тілдеріне қойылатын талаптарды бұзғаны (349-баптың 2-тармағы) үшін әкімшілік жауапкершілікке тартуға құқылы.
Ал сонда Қазақстан Республикасының «Қазақстан Республикасындағы Тіл туралы» Заңында көрсетілген басқа да талаптары бұзыла беруі тиіс пе?» – деген заңды сұрақ туады.
Атап айтқанда, Қазақстан Республикасы­ның «Қазақстан Республикасындағы Тіл туралы» Заңының тарауларында көрсетілген тілді мемлекеттік және мемлекеттік емес ұйымдар мен жергілікті өзін-өзі басқару органдарында қолдану кезінде, білім беру, ғылым, мәдениет және бұқаралық ақпарат құралдары саласында қолдану кезінде, тілді елді мекендер атауларында, жалқы есімдерде, көрнекі ақпаратта қолдану кезінде мемлекеттік тілдегі жарнамаларда жіберіліп отырған заң бұзушылықтар үшін жауапкершілікке тарту механизмін реттеу керек.
«Қазақстан Республикасындағы Тіл туралы» Заңның 25-2, 25-3-баптарына және жергілікті атқарушы органдармен бекітілген Тіл басқармалары туралы ережелерге сай жергілікті атқарушы орган – Тіл басқармалары бар болғаны тіл туралы заңнама талаптарының сақталуын бақылауды жүзеге асыру, тіл туралы заңнама талаптарын бұзуды жою, бұзған лауазымды адамдарға тәртіптік жаза қолдану туралы ұсыныстар енгізу секілді құқықтарға ие
Ал бұл ұсыныстарды елеп, ескеріп отырған ешкім жоқ
Тіл басқармаларының ұсыныстары ескерусіз қалған жағдайда, ары қарай әрекет ету тетіктері ешбір заңмен реттелмеген
Сондықтан да Қазақстан Республикасының әкімшілік құқық бұзушылық кодексіне жоғарыда айтылған заң бұзушылықтар үшін жауапкершілік белгілей отырып, ол құқық бұзушылықтар бойынша хаттама толтыру құқығын жергілікті тіл басқармаларына, аталған кодекстің 636-бабына өзгерістер енгізу жолымен құзыреттер беру керек.
Тағы бір айта кететін жай, тиісінше Тіл комитетіне, жергілікті атқарушы органдардың Тіл басқармаларына өкілеттіктерді кеңінен бере отырып, заңда осы өкілеттіктерді өз деңгейінде жүргізбеген жағдайдағы олардың да жауапкершілігін белгілеу керек деп есептеймін
Осы жерді екіге бөліп қарастыру керек
Бірінші, жергілікті тіл басқармаларына өкілеттіктер бере отырып, олардың да жауапкершілігін белгілеу
Жергілікті жерлердегі тіл басқармалары өз міндеттерін дұрыс атқаруын бақылау орталық уәкілетті органға жүктелсе
Бұл – екінші.
Ал «Тіл туралы» Заңның орындалуын қа­да­ға­лау, жергілікті және орталық тіл саласындағы уәкілетті органның да қызметін бақылау, тілді қорғау саласындағы өз өкілеттігін дұрыс атқармағаны үшін жауапкершілік мәселесін шешу құзыретін прокуратура органдарына беру керек
Себебі Қазақстан Республикасының Конституциясының 83-бабына сәйкес прокуратура мемлекет атынан респуб­ли­каның аума­ғын­да заңдардың, Қазақ­стан Республикасының Пре­­зидентi жарлықтарының және өзге де нормативтiк құқықтық актiлердiң дәлме-дәл әрi бiркелкi қолданылуын қадағалауды жүзеге асырады
Сондықтан егер тіл саласындағы өз өкілеттігін дұрыс атқармаған жағдайда тіл басқармаларының үстінен қадағалау шараларын жүргізу құқығына прокуратура ие болуы тиіс.
Үшінші бір мәселе, ол – тілді дамытуға байланысты атқарылып жатқан шаралардағы шешілмеген мәселелер.
Қазақстан Республикасы Президентінің 2001 жылғы 7 ақпандағы Жарлығымен бекітілген Тілдерді қолдану мен дамытудың 2001-2010 жылдарға арналған мемлекеттік бағдарламасына сәйкес Қазақстан Республикасында мемлекеттік тілдің қолдану аясын кеңейтуге байланысты шаралар аз атқарылып жатқан жоқ
Биылдың өзінде мемлекеттік тілді дамытуға 4,7 млрд
теңге қарастырылса, өткен жылы бұл қаржы 5 млрд
теңгені құраған болатын
Сондай-ақ арнайы кітаптар мен оқулықтар шығару, азаматтарды оқыту сияқты көптеген шаралар атқарылған
Алайда осы атқарылған шаралардың сапасына бақылау жүргізу ісі ақсап жатыр десем, артық айтпаған болар едім
Мәселен, қазіргі таңда мемлекеттік қызметкер мемлекет қаржысына үш тіл үйренуде: мем­лекеттік тіл, орыс тілі және ағылшын тілі
Тиі­сінше белгіленген бағдарламаға сәйкес олар оқып шыққаннан кейін, оның алған білімін, оқу орнының білім беру деңгейін тексеріп жатқан ешкім жоқ.
Осы жерде бұл мәселенің екінші қыры бар
Ол – мемлекеттік қызметкерге нені оқытып жатырмыз?
Оқытуда мынадай стандарт қалып­тас­ты­рылса: әр мемлекеттік органның өзінің атқа­ратын қызметіне, реттейтін саласына сәй­кес қызметкері міндетті түрде білуі керек сөздер мен сөйлемдердің тізімін бекітіп, оқуды сол бойынша жүргізу керек
Қызметкер оқу курсын аяқтағанда бекітілген сөздерді толықтай меңгеріп шығуы тиіс.
Осы айтылған мәселелерді тексеріп, ба­қылау жүргізу, білім сапасын тексеру құқығын жергілікті жерлерде тіл басқармаларына, ал орталық мемлекеттік органдарда Мәдениет министрлігінің Тіл комитетіне беру керек
Сол себепті «Қазақстан Республикасындағы Тілдер туралы» Заңының 25, 25-2, 25-3-баптарына өзгерістер мен толықтырулар енгізу қажет
Осы жерде туындайтын мәселе, ол – заңның орындалуын бақылау құзыреті
Әрине, ол прокуратура органдарында болмақ
Айтылғандарды жүзеге асыру арқылы біз мемлекеттік тілдің дамуына жағдай жасап, бөлінген қаржының тиімді жұмсалуына өз ықпалымызды тигізер едік.
Берік Бекжанов,
Қазақстан Республикасы
Парламенті Мәжілісінің депутаты
