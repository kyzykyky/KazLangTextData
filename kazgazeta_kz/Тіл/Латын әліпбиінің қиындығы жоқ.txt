Заманында руникалық таңбаларды қолданған халқымыз ислам дінін қабылдаған соң араб тілі мен араб әліпбиі арқылы сауаттана бастағаны белгілі
Имам-молдалар мұсылмандық сауатпен бірге, араб әлемін таныстыруға жол ашты
Кеңес үкіметі орнаған соң да Қазақстанда он екі жыл бойы араб әліпбиі қолданылды
Одан кейін латын әліпбиіне көшіп, ол 1940 жылға дейін пайдаланылды
1940 жылы орыс әріп негізінде жаңа әліпбиіміз дүниеге келді
Енді еліміз тәуелсіздік алғаннан бергі уақытта латын қарпіне көшу туралы тарихи шешім қабылданды. 
Шынында да, осы уақытқа дейін тіліміз тар жол, тайғақ кешуден өтті
Аталарымыз арабша қаріптермен сауатын ашса, әкелеріміз латын қаріптеріне көшкен кездегі заманда өмір сүрді
Кириллицаға ауысқан уақытта оны да меңгеріп кетті
Кейінгі ұрпақ – біздер таза кириллицамен оқып шықтық
Енді міне, қазақ тіліміз латынға қайта көшкелі жатыр
Демек, немере-шөберелеріміз осы әліпбидің негізінде оқиды деген сөз.
Латын қарпіне көшу болашақ жастар үшін жасалып жатқанын ескерсек, қазіргі жастардың оны тез меңгеретініне еш күмән жоқ
Компьютердің латын қарпінде тұрған қазіргі клавиатурасын шемішкедей шағатын жастардың біразы өзара SMS, WhatsApp арқылы жазатын қазақша хаттарын латын қарпімен-ақ жібере беретінін байқап жүрміз.
Әкем хат жазғанда латын қарпімен жазатын
Ескі дәптерлеріндегі жазулар мен танысқан адамдарының мекен-жайларының бәрі осы қаріптермен жазылған
Өйткені ол сауатын осы әліпбимен ашқан
Оны қазіргі ұрпақ, біз де еркін оқи аламыз
Демек, латын қаріптері бізге таңсық емес.
Ал осы күнге дейін шыққан барлық әдеби кітаптарды латын қарпімен қайта шығаруға келсек, оның көп қажеті де бола қоймас деп ойлаймыз
Өйткені латын қарпін танитын адам кириллицаны да оқи алады
Ол үшін тек қазақ тілін меңгеру керек.
Сәдуақас ЖҰБАТОВ,
запастағы полковник,
Астанадағы «Ақорда» ақсақалдар 
қоғамдық бірлестігінің мүшесі
