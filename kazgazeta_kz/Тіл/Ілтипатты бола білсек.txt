Ғаламтордан соқталдай жігіттің үлкен көшенің ортасында бір көліктің егде тартқан жүргізушісін соққыға жығып жатқан бейнежазбаны көріп жағамды ұстадым
Көлік ішінен бір апай шығып араша түсіп еді, әбден еліріп алған әлгі жігіт оны да соққының астына алды
Куәгерлердің айтуын­ша, оқиғаның себебі егде жүргізушінің жол бермеуінен туындаған
Осы көрініс мені терең ойға қалдырды
Адами келбеттен жұрдай болып тұрған мына жігіттің соншалықты қандай іске асығып бара жатқаны белгісіз.
…Бөтен елдемін, бөтен тіл, айналам түгел таныс емес
Үйлері де, көшесі де басқаша
Тіпті ыстықтан көтерілген теңіз балдырының исінен бе екен білмедім, әйтеуір ауасы да бөлек
Теңіз жағалауында орналасқан қала, әлемнің түкпір-түкпірінен демалып, суға шомылып, күнге қыздырыну үшін келген кісіде есеп жоқ
Іссапармен келген едім, үлгеруге тиіс шаруаларым көп, асығыс келемін
Көлденең тұсымнан келіп қалған кісі кідіріп, мені өткізіп жіберді
Егде жастағы кісі екен
Маған жымиып, басын изеп қояды
Ішім жылып сала берді, мен де басымды изедім
Келесі сәтте қолтықтасып келе жатқан ерлі-зайыпты кісілер маған жол берді
Олардың кідірмей-ақ тақау өтіп кете берулеріне болатын еді, бірақ еркін өтсін дегені болулары керек, мені өткізіп жіберді
Ендігі бір сәтте тағы бір жас кісі солай жасады, ол да маған жол берді
Оу, бұл жұрт маған қай еңбегім үшін қайта-қайта жол беріп жатыр, не өткізіп қойғаным бар еді деген ой келді
Жалғыз мен бе екенмін асығыс, өзге жұрттың да жұмысы бар шығар? Жай ғана өткізіп жіберсе екен, онысын тағы риза кейіпте жасайды ғой
Саған тілеулестігін білдіріп, құрметпен қарайды
Қай еңбегіме құрмет? Осы оймен келе жатып тақау келіп қалған бір кісіге кідіріп, мен де жол бердім
Ол кісі маған бұрылып қарап, басын изей ризашылығын білдірді
Бұл ісім өзіме ұнап, риза болып қалдым
Енді мен барар жеріме дейін осы әрекетімді жалғастырып, біраз кісіге жол бердім
Қаншама жанмен жылыұшырай бас изестім, бір-бірімізге құрмет жасадық
О, Жаратқан, күні бойы айдалада өз уайымыммен өзім жалғыз келе жатқандай едім, айналам толы жарқын жүзді, жақсылыққа тілеулес жандар екен ғой, бұрын қалай байқамағанмын?! Жоқ жерден жадырап, көңілім көтеріліп шыға келді
Қарапайым ишарамен-ақ бір-бірімізге оң көңіл күй сыйлаған екенбіз
Өзгеге көрсеткен пейілің еселеніп қайтып, өз жаныңды жылытады деген осы екен-ау
Ол үшін тіпті тілін түсінудің де қажеті жоқ
Ешкімге жол берместен, кісінің бәрін асығыс айналып кете бергенімде не ұтар едім? Қаншама жылы жүздерді де, жанымды жадыратар ықылас пейілдерді де көрмеген болар едім.
Көп нәрсені қолдан қиындатып жүреміз
Өтіп кеткіміз келеді де тұрады
Біреуге жол берсек несібемізден айырып қалатындай көреміз
Не ұтарымызда жұмысымыз жоқ, өзге ренжісе де бәрібір, әйтеуір өтіп кетсек болғаны
Оның да өтіп кеткісі келеді
Содан екі сөзге келмей ренжісіп жатқанымыз
Қарапайым нәрседе ұстамымыз жетпей, «тар көпірде кездескен екі лақтай» болып жатамыз
Бұл әбден қалыпты жағдайға айналған
Соның бірі жоғарыдағы көрініс
Сол бір сәттегі сабырсыздығымыз көбіне үлкен қиындықтарға ұрындырып жататынын білеміз, бірақ тоқтам жасауға шыдамымыз жетпейтіндей
«Күшті адам күресте жеңген адам емес, ашуланғанда өзін тоқтата білген адам» деген екен пайғамбарымыз (с.ғ.с.) бір хадисінде
Сабыр етейік
Айналамызға мейіріммен қарап, бір-бірімізді құрмет тұтайық, тілеулес болайық дегім келеді.
Мұрат Сейітасқар
АЛМАТЫ
