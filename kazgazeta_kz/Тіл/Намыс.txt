Біз қашанда туған жеріне, халқына өмір бойы қызмет еткен, қызмет етіп келе жатқан тұлғаларға құрметпен қараймыз
Өйткені ондай азаматтардың атқарып жүрген келелі істері елінің жарқын келешегіне бағытталған
Бұл орайда замандастары құрметтейтін, қоғам жақсы танитын сондай ардақты азаматтың бірі де бірегейі Жұмаділ-Есір Дәурен Сатыбалдыұлын ұлт азаматына тән қасиеттердің барлығын бойына жиған және соларды нақты ісімен көрсетіп жүрген тұлға дер едік.
Дәурен Сатыбалдыұлының, ең алдымен, ана тіліне деген жанашырлығын ерекше айтсақ болады
Туған тіліңді білу бар да, ана тіліңнің өркен жаюына, тұғырының биік болуына білім-білігіңді салып қызмет ету тағы бар
Мемлекеттік тіл – тұтас ұлттың, күллі республиканың аумағын қамтитын кешенді мәселе болғандықтан оның бір жүйеге түсіп, қалыптасып кетуі де оңай дүние емес екені мәлім
Өткен шақтарға көз жүгіртсек, қазақ тілінің жанашырлары заң болсын, бағдарлама болсын ондағы жазылған, айтылған әрбір сөзге келешекті бағдарлай отырып зер салды
Келіспеген тұстары болса, мына жерін былай түзеу керек, менің мұндай ұсынысым бар деген көзқарастарын білдірді
Сонау 1997 жылы қоғам қайраткері Асылы Османмен бірге Қазақстан Республикасындағы Тіл туралы заңының балама нұсқасын дайындағаны мемлекеттік тілге деген жанашырлықтан туындаған шынайы перзенттік ниеті, патриоттық, азаматтық ұстанымы деп түсінуге болады.
«Тіл туралы» заң жобасының балама нұсқасымен танысқанымда, ондағы айтылған мәселелердің өзектілігін аңғармау мүмкін емес.Мәселен, кіріспе мәтіндегі мына бір жолдарға ­назар аударсақ: «Егер қазақтың тілін өз дәрежесінде, шын мәніндегі мемлекеттік мәртебесі бар тіл ретінде қабылдасақ, онда оны неге елдің рәміздерінің біріне жатқызбасқа? Қазіргі кезде «қазақпын» деген қазақтардың белгілі бір бөлігі қазақ тілін ана тілі ретінде қанағаттанарлық деңгейде білмейтіні анық
Қазақ тілін меңгеру деңгейіне байланысты олардың бір бөлігі үшін қазақ тілі ана тілі ретінде өлі, жоқ тіл болса, ал екінші бір бөлігі үшін шалажансар болса, енді бір бөлігі үшін ол тірі, бар тіл болып саналатыны белгілі»
Осы ойлардың ортаға салынғанына біршама жылдар өтсе де, көкейкестілігі әлі де өз күшін жойған жоқ
Тіл мәселесі халықтың өзегі, рухани бастауларының түп негізі болғандықтан кейіпкерім мұны ұлтының ұлы жауһарларына жатқызып, жауһары болғандықтан да оны жарқырата көрсету мақсатын ұстанып, құр сөзбен емес, нақты іс жүзіне асатындай шаруаларды қолға алғаны белгілі
Иә, бірі орындалар, бірі тіпті ойдағыдай да бола бермес, бірақ бағдар айқын – ол қайтсек тәй-тәй басқан Тәуелсіз мемлекетіміздің айдынын асырып, айбынын күшейту
Барша рухани құндылықтарды тәуелсіз сана тұрғысынан қайыра бір шолып шығып, не жетпей жатыр, кетік-кемшілік қай тұста деп олқылықты толықтыруға күш салу еді
Осындай келелі шаруалардың басы-қасында жасындай жарқылдап, ерен қайраттылық танытып, қарапайым халықтың жолында жан дүниесін мәңгілік мұраттармен астастырып жүрген ол шын мәнінде қоғам қайраткері ретінде қызмет ете білді.
Дәукең егемендігіміздің еңсе тіктеуіне, Тәуелсіздік тұғырының нығая түсуіне, қоғамдағы, елдегі, қарапайым халықты алаңдатқан мәселелердің шешілуіне азаматтық, перзенттік зор үлес қосқанын айту парыз
Сол жылдары дайындаған «Стандарт-модель немесе егеменді мемлекет қалыптастырудың негізгі идеясы» атты еңбегінде айтылған мәселелер де Тәуелсіздігіміздің тұғырын нығайта түсуге бағытталған еді
Республикалық «Ауылға араша» қоғамдық штабын құрып, бағдарламасын әзірлеу арқылы ауылдың мәртебесін көтеруге нақты қадам жасады
Міне, бірінен соң бірі қолға алынған осындай қат-қабат шаруалардың барлығы да өз нәтижесін беріп жатты
Қоғам қайраткері ретінде ұлт шаруасының басы-қасында жүріп, талай келелі істі тәмамдап, соңына дейін жеткізіп, одан кейін жаңа міндет-мақсаттарға бірден ойысып, сан-салалы сипаты бар, қарасаң көз ауқымың жетпейтін дүниелерге батыл араласты
Біле білсек, оның бойындағы туабітті ұстанымы әсіре белсенділіктен ада
Әрбір жасаған ісін байыппен бағдарлап, халықтың мұң-мұқтажымен сабақтасып жатқан сан түрлі күрделі сауалдардың бәріне ақыл-парасат, әділдік-әділеттілік тұрғысынан жауап іздеп, сол дәрежеден шешілгенін қалады
Ол ұлт жанашыры ретінде өзін ешуақытта жарнамалаған емес
Әлі күнге дейін сол қарапайым болмысымен, «мен» деп кеуде соқпай, шама-шарқы келгенше халықтық мәселелердің шешілуіне үлес қосып бағайын деген ниет-ықыласымен кірісіп кетеді
Асылы, кейіпкерім жаратылысынан, тек-тамырынан қоғамшыл, елшіл, мемлекетшіл тұлға болып өмірге келді ме деймін
Бір сөзбен айтқанда, ортадан аласалау бойы бар, қимылы ширақ, ісіне мығым, сөзі мірдің оғындай, қайраткерлігі бір басынан асып түсетін тұлғаны кешегі асылдарымыздың бүгінгі жалғасына ұқсатқым келіп тұрады.
Кеңес Одағы күйреп, еліміз өз Тәуелсіздігін алғаннан кейін қоғамдағы құндылықтар қайта қарала бастады
Ендігі кезекте Кеңес одағы тұсында санамызға сіңіп, жүрегімізге ұялап, ­ойымызда бекіген құндылықтармен өмір сүру жарамайтын болды
Серпілетін, алға қарай нық қадаммен жылжитын кез туды
Демек, ел де, қоғам да жаңғыру керек
Жаңғыру жолына түсу керек
Сол 1990 жылдардың басында қазақтың дербестігі мен азаттығына, жерінің тұтастығына қауіп төндірген ақпараттық шабуылдар да болмай қалған жоқ
Осы бір кездерде Дәукең қазақтың ұлттық өркендеу орталығы 1992 жылдың 11 қаңтарында «Жаңғыру» ұйымын құрды
Ұйымның мақсаты, аты айтып тұрғандай, қазақ ұлтын өркендетіп, жаңғырту еді
Бұл айтуға ғана оңай шаруа болғанымен, орындауға келгенде ыждаһаттылықты, қайтпас қайсарлықты, намыс отына шыжғырылған жігерлілікті, қажыр-қайратты талап ететін жұмыстар еді.
Сол сәтте ол былай деп тебірене сөз сөйледі: «Орталықтың үстемдігінен құтылып, ақсарбас атап та жатырмыз
Ал енді алдымызда талантты да, дарынды қазақ халқының күш-қуатына ерік-жігерін бір арнаға бағыттау міндеті тұр
«Қазақсымақтар» әлі де тілін бұрап сөйлеп, арамызда көбейіп бара жатқаны жаныңа батады
Әйтеуір, жан сауғалаудың кебін киіп біз де бір ел болып, «өз тірлігімізді өзіміз жасамасақ болмас» деген мақсатпен халқымыздың игілігі үшін қызмет ететін «Жаңғыру» атты ұлттық орталығын құрып отырмыз
«Жаңғыру» саяси ұйым емес
Өзінің аты айтып тұрғандай ол ұлттық өрлеу, өркендеу жолдарын қарастырып, ұмыт бола бастаған барлық берлік игі дәстүрлерді қайта жаңғыртуға күш салады» деген болатын.
Ұйым құрылған кезден бастап талай өзекті мәселелерді шешуге бағытталған кешенді істердің басы-қасында жүрді
Әлеуметтік-экономикалық, мәдени-рухани салаларда түйткілдер көп еді
Ұйым ұлттық өркендеу, өрлеуді негізге ала отырып, жүйелі де нәтижелі жұмыстарды атқара білді
Алматыдағы қазақ мектептерінің көптеп ашылуына, Ермак ескерткішінің алынуына, Семей полигонының экологиялық зардаптарын азайтуға, баспанасыз жүрген қазақтар мәселесінің оң шешім табуына зор үлес қосты
«Қыз сыны», «Жігіт сыны», «Келін сыны», тағы басқа да этнографиялық байқауларды өткізуді қолға алып, сол арқылы ұлттық құндылықтарды насихаттады.
«Жақсының жақсылығын айт нұры тасысын» демекші, көкірек көзі ояу, көзі ашық, бойын ұлт намысы кернеген, ел мүддесін бәрінен биік әрі жоғары қоятын қарымды қайраткердің болмыс-бітімі, жаратылысы туған жерінен нәр алып, тектілердің көзін көріп, тәлімін бойына сіңіргенімен ерекшеленеді.Жастайынан білім мен ғылымға құмар болып, есейіп ер жеткенде, жоғары оқу орнына түскен соң ұзақ жылдар топырақтану ғылымын зерттеп, осы саланың білікті де білгір маманы атанды
Бұл орайда мына бір мәселені айтпай кетпеуге болмас
Кезінде Алматы қаласында өткен топырақтанушылардың симпозиуымына қатысқан ресейлік әріптесі И.В.Рослякова Қазақ топырақтану саласындағы ғылыми еңбегіне жоғары баға беріп, Нобель сыйлығына лайық ғылыми жаңалық деп бағалағаны қазақ баласының биік өресін ғана емес, дарын­дылығы мен таланттылығын да байқатып тұрса керек
Әрине, Дәукең ғұмыр бойы тек топырақтану мәселесімен айналысып жүре берсе де болар еді
Олай жасаса, бәлкім Нобель сыйлығына да қолы жетер ме еді
Бірақ ол кісінің бойындағы қоғамның шаруаларынан тыс қала алмайтын, дұрысы қалдыра алмай­тын ой мен көзқарасының сергектігі, санасының ашықтығы, намысты­лығы, қайраты мен жігері, азаматтық белсен­ді­лігі саяси-қоғамдық жұмыстар­дың бел ортасына алып келді
Ғылымға беретін қуатын, күш-қайратын, басында шо­ғырланған өміршең идеялар мен ойлы тұжырымдарын ұлт жолына, халқы­мыздың баянды болашағына арнады
Өзі бір әңгімесінде «Біз қазір тең эконо­микалық мәселеге көбірек мән беріп кеттік те, ұлтымыздың ең басты құн­дылығы – рухани құндылық­тары­мыз­ды ұмыта бастадық
Ұлттық тәр­бие­ден алыстап, Батыстың болмы­сына кө­бірек көңіл аударып кеттік
Ұлттық тәрбиені қолға алмасақ, ұлттық құнды­лы­ғы­мыздан айырыламыз» деп айтқаны бар.
Шынтуайтына келгенде, ол кісінің бойындағы елдік мәселелерге бейжай қарай алмайтын рухани сергектігі көзге ап-айқын көрініп тұрады
Замандас­тарының ерекше құрметіне бөленген тұлға қайтсек ел боламыз деген мақсат жолында келеді
Жасқанып қалған кезі болған жоқ
Тек алға жүріп, қадау-қадау мәселелердің оң шешім табуына мұрын­дық болды
Қысқасы, қазақтың қара шалы тындырған, тындырып келе жатқан сүбелі жұмыстар аз емес
Олардың барлығын бір мақаланың көлемінде қозғап, жазу мақсатын ұстанғанымыз жоқ
Тек ол кісі туралы көңілге түйген ойды, көкейге қонақтаған пікірді ғана ақтардық
Әйтпесе, кейіпкерімнің тағдыр-талайы, мәнді де мағыналы ғұмыр-баяны қоғамдық ғылымға келетін кейінгі жас толқынның диссертациялық зерттеу еңбегіне айналарына күмән жоқ
Мұндай азаматтардың елдік жолда атқарған өнегелі істері міндетті түрде зерттелуі керек деп білемін
Бұдан тарихымыз ұтпаса, ұтылмайды деп ойлаймын
Және ол бүгін үшін ғана емес, келешек үшін де қажетті дүниеге айналары анық.
Дәуіржан Төлебаев
