Наурыз көктемнің жылы лебі есіп, татулық пен береке-бірлікке, молшылыққа кенелтетін мереке
Қыстан аман-есен шыққан ел-жұрт алыс-жақынымен қауышып, мәре-сәре күйге енеді
Бір-бірін жасқа шығуымен құттықтап, алғыс айтады
Жер-Ана да жіпсіп, құшағын кең ашады
Осындай жайма-шуақ мерекеде көптің көңілінен шығып жүрген ақ халатты абзал жанға бірауыз жылы сөз айтуды дұрыс көрдім.
Қыста әпкем аяғы тайып, жамбас сүйегі сынып, жедел жәрдеммен №7 қалалық клиникалық ауруханаға түсті
Туыс дегенде жан бар ма, жанұшырып жеттік
Адамның басына түспеген соң көп жайтқа селқос қарайтын әдетіміз
Ауруханаға кіргеннен жанын қоярға жер таппай, кіріптар қиын халге ұшыраған жандарды кездестіресіз
Шипасына ем іздеген науқасқа жылы сөздің өзі дәру.
Бір кезде палатаға еңселі жігіт ағасы енді
Қоңырқай тартқан бөлмеде жылылық пайда болды
Төсек тартып жатқан үлкенді-кішілі науқастың барлығы бір мезетте ауруынан айығып кеткендей, үмітпен қарайды
Бір қарағанда мысы басым азаматтың қазақ тілін еркін сөйлеп, қазақы әзіл-қалжыңды өз ісіне шебер пайдаланып, әдептілік танытуын мәдениеттілікке баладым
Әрине, науқастың жанын түсінуі үшін дәрігер қазақ тілінде сөйлеуге міндетті де шығар
Дей тұрғанмен, ауылдан келген үлкен кісілердің жанына батқан дертін еш қымсынбай, емін-еркін жеткізуіне мүдделік танытқан азаматтың ісі сүйсіндірді.
Аскеров Рамазан Ахмедович, қазақша айтқанда, Рамазан Ахметұлы Әскеровтің ұлты – талыш
№7 қалалық клиникалық аурухананың Травматология және политравма бөлімшесінің меңгерушісі
Әзербайжанның оңтүстігіндегі байырғы халық талыш деп аталады екен
Ата-бабасы 40-шы жылдары репрессияға ұшырап, Қазақстанға қоныс тепкен
Жамбыл облысының Шу қаласында туып-өскен Рамазан мектеп бітіре салысымен медицина саласын таңдап, Ресейде білім алады
Жоғары оқу орнын бітіріп, еңбек жолын өзінің туып-өскен мекені Қазақстаннан, Алматы қаласынан бастайды.
«Мен Қазақстанда өмірге келгенімді мақтаныш етемін
Ресейде жоғары оқу орнын бітіре салысымен, туған өлкеме келіп, еңбек жолымды бастадым
Қаладағы ірі емханаларда жұмыс істеп, қарапайым травмотолог дәрігерден бөлім меңгерушісіне дейін көтерілдім
Сүйікті кәсібіммен айналысуыма, қызмет жолында өсуіме мүмкіндік берген тағдырыма ризамын
Қазақстанда туып-өскенім үшін Алла тағалаға шүкірлік етемін» дейді дәрігер.
Иә, шүкірлік жолыңды ашып, несібеңді арттырады
Үлкендерден бата алып, қарапайымдылықтың үлгісін көрсетіп жүрген мұндай ақ халатты жандар аз емес
Ылайым, бір Тудың астындағы береке-бірлік пен ынтымақтан айырмасын!
Бағдагүл Балаубаева 
«Ана тілі» 
