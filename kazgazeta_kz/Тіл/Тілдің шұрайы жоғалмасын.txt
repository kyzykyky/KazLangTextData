Тілдерді қолдану мен дамытудың 2011-2020 жылдарға арналған мемлекеттік бағдарламасында сөйлеу мәдениетіне баса назар аударылған
Бұл, әрине, қуантарлық жағдай
Менің ойымша сөйлеу мәдениетін дамытуды балабақша, мектептен бастап, мықтап қолға алған жөн
Ол үшін балабақша, мектеп, жоғары оқу орындарында сөйлеу мәдениетін жетілдірудің нақты іс-шараларын белгілеп, нәтижесін телеарналар мен күнделікті бұқаралық ақпарат құралдары арқылы халыққа жеткізіп отыру тиіс.
Жыл өткен сайын жастардың сөйлеу мәдениеті сыналап кірген аурудың батпандап шығатын үлгісін көрсетіп келеді
Олай деп айтатын себебіміз, олардың сөйлеу ерекшеліктерінде мәнерлілік, бейнелілік кеміп кеткен
Мәселен, қаладағы орта мектеп оқушыларына жүргізген сауалнама келешек жастардың сөйлеу мәдениеті қалай қалыптасып келеді деген мақсаттан туған еді
Сондағы алған жауабымыздың сықпыты мынау болды: Құлақ түру – құлақты жыртқанда өз орнына тігу; Кіндік кесіп, кір жуған жер – роддом; таза жер; кіндігі кесілген бала; /9-сынып/; Ала ауыз болу – бұртиып алған, тілдің ұзындығы; өтірікші болу; әр тілді білу; көп сөйлемей, ауызға қақпақ болу керек; /8-сынып оқушыларының жауаптары/
Осындай түсінікпен келетін студенттің сөйлеу мәдениетінен нендей нәтиже күтуге болатыны – белгілі жайт
Олардың жазба жұмыстарында кездесетін қисыны жоқ сөйлемдерге қарап, жастар қазақ тілінің шұрайынан жырақ қалып бара ма деген ойға келесің
«Тай шаптырым жерден бір күшік шыға келді»
Өзі тай шаптырым жердей қашық болса, сол жерден күшік шыға келсе, бұл қалай болғаны? Адамның көзі жетпейтін қашықтық емес пе? Немесе «Құрбым екеуміздің дәм-тұзымыз жарасып, басқаларға үлгі бола білдік»
Әдетте қазақ ұғымында «дәм-тұзымыз жарасу» – ерлі-зайыптыларға қатысты қолданылатын тіркес
Қазақ жастарының тілі әлеби кітап оқымаудың салдарынан тоқырауға ұшырады
Қазір қазақ тілінде көркем әдебиет оқымайтын, өз ана тілінің сөз асылдарын танымайтын, білмейтін бірнеше ұрпақ қалыптасып үлгерді.
Жастар тілінде әдемі киім киген адам туралы «жынды болып киініп алу», әдемі қызбен немесе жігітпен танысу туралы «жынды қызбен танысу» сияқты тіркестер жиі кездеседі.
Бұл мәліметтер қазақ тілінің келешекте мәнерлілігінің азаятындығын көрсетеді
Тұтынуда болмаған асыл сөздер тот басқан сайын қажетсіз бола беретіні түсінікті
Мысалдар арқылы талдаған сөйлеу ерекшеліктері – сөзді дұрыс қолдана білу дағдыларының қалыпты са­паға сай еместігінің көрінісі
Демек, бұл деңгейдегі тілдік тұлға көбінесе жастарға тән ерекшелік болып келеді
Бұл ерекшелік бара-бара ұлттық санадағы кемшілікке айналмаса екен деген ниет оқытушы мен болашақ маман филологты толғандыруы тиіс.
Осы орайда өзіміз оқытып жүрген «Қазақ тілінің лексикологиясы мен фразеологиясы» пәні аясындағы электив курстарды оқыту кезінде, әсіресе, тәжірибелік сабақтар мен өздік жұмыстарын орындағанда студенттердің сөйлеу мәдениетіне баса назар аударылды
Өйткені ол ертең маман ретінде түрлі мекеме, мектеп, ағарту орындары, бұқаралық ақпарат құралдарына жұмысқа орналасады
Сонда жұмыс берушінің алдында сөз саптауы ерекше маман тұруы керек.
Жалпы, талқыланып жатқан тіл бағ­дарламасы оқушылар мен студенттердің сөйлеу, жазу мәдениетін жетілдіруде игі бастамалардың ұйытқысы бола білсе, нұр үстіне нұр болар еді…
Гүлдархан Смағұлова,
әл-Фараби атындағы
ҚазҰУ-дың профессоры,
филология ғылымдарының
докторы
