Бұл күн А.Байтұрсынұлы атындағы Тіл білімі институты мен М.Әуезов атындағы Әдебиет және өнер институты үшін қуанышты күн болды
Олай дейтініміз, біраз күн бұрын осы екі институтты ҚР Мәдениет және спорт министрлігіне қосатындығы туралы әңгіме тараған еді
Өткен дүйсенбіде ҚР Білім және ғылым министрі Ерлан Сағадиев аталмыш институттардың қызметкерлерімен кездесіп, Тіл мен Әдебиет институттарының бұрынғысынша ҚР Білім және ғылым министрлігінің құрамында қалатындығын хабарлады. 
Министрдің жағымды жаңалық­та­рының қоржыны бұнымен шектел­меді
Жас ғалымдарға қолдау көрсету мақсатында ғылыми-зерттеу институт­тарының жас кадрларына «Нұрлы жер» бағ­дарламасы бойынша жалгерлік тұр­ғын үй берілетіндігінен де хабардар етті.
Жалпы кездесуде бүгінгі таңдағы өзекті мәселе – латын графикасына көшу мәселесі де назардан тыс қалмады
Осы­ған байланысты Ерлан Кенже­ғалиұлы ал­дағы жұмыс жоспарларымен таныстырды
Бірнеше мектептердің 0 немесе 1 сыныптарын таңдап алып, ұсынылған әліпбилерді апробациядан өткізуді жос­парлап отыр­ған­дықтарын айтты
Одан бөлек М.Әуезов сынды жазушылардың мұраларын жаңа әліпбимен шығаруды да көздеп отырғандығын жария етті
Осыған байланысты М.Әуезов атындағы Әдебиет және өнер институтының директоры Уәлихан Қалижанмен пікір бөлісті.
А.Байтұрсынұлы атындағы Тіл білімі институтының директоры Ерден Қажыбек сөз алып, министрге институт қыз­меткерлері атынан алғысын айта келе, латын графикасына көшу жұмыс­тары бойынша атқарылып жатқан жұмыстармен қысқаша таныстырды
Сондай-ақ латын графикасына көшу барысында терминология мәселесінің маңыздылығына да ерекше тоқталды.
Келесі кезекте сөз алған ғалым, профессор Ә.Жүнісбек те латын графикасына өту барысындағы кейбір мәселелерге тоқталса, ғалым, профессор Н.Уәли орфография мәселесін сөз ете отырып «орфографиялық ере­желерді жасауға Институттың әлеуеті де, білікті мамандары да, ғылыми-зерттеу жұмыстары да жеткілікті
Осымен байланысты институтымызда ауыз толтырып айтарлықтай бас­тама боларлық еңбектер бар
Бұл жұмыс қажырлы еңбек пен уақытты талап етеді
Және аталмыш жұмыс Тіл білімі институтында жасалып жатыр
Біздің мемлекетте терминологиялық, ономастикалық комиссия жұмыс жасайды, осы сияқты орфографиялық комиссияның да құрылуын қолға алу керек» деген ұсынысын айтты.
Бүгінгі таңда өзекті мәселелердің бірі болып отырған қолданбалы лингвис­ти­каның маңыздылығына ерекше көңіл бөлу қажеттілігін белгілі ғалым А.Жұбанов көтерді
Ғалым жаңа әліпби не­гізінде қазақ мәтіндерінің корпусының жасалу қажеттігі уақыт талабы екендігін сөз етті.
Министрмен болған кездесу бүгінгі таң­дағы өзекті мәселелерге арналды
Бір­шама түйткілді түйіндер шешімін тапты.

Б
Карбозова,
А.Байтұрсынұлы атындағы 
Тіл білімі институтының ғылыми 
қызметкері 
