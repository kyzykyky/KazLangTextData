1
Азаттықтың таңы атқалы 20 жылдың жүзі болды
Осынау тәуелсіздігіміздің тұғыры бекіп, еліміз еңсесін көтерген тұста мемлекеттік тілдің мәртебесі үшін біраз ауқымды істердің атқарылғаны анық
Осы уақыт аралығында тіл мәселесі төңірегінде сіздің аймақта жүзеге асқан жұмыстарға тоқталып өтсеңіз.
2
Тіл мәселесін шешуде түрлі кедергілердің де кездеспеуі мүмкін емес
Соларды атап айтсаңыз.
3
Тәуелсіздіктің  торқалы тойы қарсаңында мемлекеттік тілдің мәртебесі аясында облыс көлемінде атқарылар бірқатар шаралардың жоспарымен бөліссеңіз.
1
Биыл – ел Тәуелсіздігінің 20 жылдығы
Бұл мереке әрбір қазақстандықтардың кеудесін қуанышқа бөлейді, асқақ сезімге жетелейді
«Тәуелсіздік жылдары қандай жетістіктерге қол жеткіздік, қандай межелер алынбай қалды?» деген сауалдарға жауап іздесек, ол төмендегідей
Халықтың алғашқы ашына айтқан әңгімесі де, биліктен қатаң талап еткені де тіл болды
Мемлекеттік тілді көтеруде тәуелсіздік ықпалының биік, тәуелсіздіктің іргесін мықтап бекітуде ана тілінің алар орны жоғары екенін күнделікті өмір дәлелдеп берді
Демек, ұлттық тіл бар жерде тәуелсіздік тұғыры мәңгіге ұштасып жатады.
Қашанда ана тіліміздің ең үлкен жанашыры Елбасының өзі екені бүгінде айшықтала түсті
Нұрсұлтан Әбішұлы Назарбаевтың тәуелсіздіктің алғашқы жылдары-ақ айтқан «Қазақстанның болашағы – қазақ тілінде», «Қазақ қазақпен қазақша сөйлессін», «Біз бүкіл қазақстандықтардың басын біріктіретін басты фактор – мемлекеттік тіл, қазақтардың туған тілін дамыту үшін барлық күш-жігерімізді жұмсауымыз керек» деген ұлағатты әңгімелері мемлекеттік тілді құрметтеудің, дамы­тудың бүгінгі ең басты құралына айналды
Елбасы жақында БАҚ өкілдерімен болған сұхбатында да мемлекеттік тілдің болашағына аса зерделілікпен баға берді
Қазақстандықтарға арналған Елбасының Жолдауы қазақ тілінің шоқтығын онан әрі биіктете түсті.
Мемлекеттік тілді қолданудың осынау игі істері Ақтөбе облысында да соңғы кезеңде жалғасын таба түсті.
Облыс әкімінің арнайы қаулысымен 2006 жыл­дың бірінші қаңтарынан Ақтөбе облысы мемлекеттік тілге көшті
Облысымыздағы ұлттық тілге деген көзқарас күрт өзгеріп, қазақ тіліне шын жаны ашитын ұлтжандылар қатары күн санап көбейді
Облыс әкімі Елеусін Сағындықовтың жеке бастамасымен 2005 жылдан бері қарай ұлттық тілдің жанашырларын бағалы сыйлықтармен марапаттау жүзеге асты
Осы уақытқа дейін 19 адам жеңіл автокөлікке, 7 адам пәтер кілтіне ие болды
Марапат алғандардың тең жарымы – өзге ұлттың өкілдері
Облыстың мемлекеттік басқару органдарында ісқағаздарын мемлекеттік тілде жүргізу 2005 жылы 44 пайыздан 2010 жылы 90 пайызға жетті
4 аудан, 5 мекеме ісқағаздарын 100% мемлекеттік тілде жүргізеді
300-ден артық мекеме, кәсіпорындарға жүргізілген тексерулер қорытындысы үйлестіру кеңесінде қаралып отырылды.
Иә, жиырма жылда атқарылған іс аз емес
1991 жылдары Ақтөбе облысында 438 балабақшаның 127-сі ғана қазақ тілінде тәрбие беретін еді
Облыста қазақ тілінде тәрбиеленушілер саны небәрі 2 па­йызды ғана құрайтын
Бүгінгі таңда 219 балабақшада қазақ тілінде тәрбиеленетіндер саны 20319-ға немесе 79 пайызға жетті
Мемлекеттік және басқа тілдерді дамыту мақсатында конкурстар өткізу үрдісі өз маңызын төмендеткен емес
2005-2010 жылдары 3 республикалық маңызы бар, 1 облыстық, 6 көшпелі семинар-кеңестер, 1 ғылыми-әдістемелік конференция, 8 пікірталас турнирі өткізілді
Әлеуметтік-лингвистикалық, социологиялық, 2 топонимикалық зерттеулер, тренингтер, сонымен қатар мемлекеттік тіл саясатын насихаттау мен түсіндіру мақсатындағы 35 теле-радио хабарлары, 102 мақала, ондаған тікелей хабарлар мен сұхбаттар өз нәтижесін әкелді
25 тіл байқаулары, 5 жинақ, 9 оқу-әдістемелік құралдар әзірленіп шығарылды
«Тілдарын» республикалық байқауында – ІІ, «Отбасы және мемлекеттік тіл» байқауында Гран-при, басқа да байқауларда 2 Гран-при, 2 бірінші орын, 2 екінші орын, 1 үшінші орын иелендік.
Тілді үйрену балабақша, мектеп жасынан ғана емес, барлық мекемелердегі қызметкерлерді мемлекеттік тілге оқытудан да көрініс тапты
2007 жылдан бастап басқарманың жанынан Тілдерді оқыту орталығы ашылып, өз жұмысын бастады
Мемлекеттік тілді үйренуге тапсырыс берген мекеме-кәсіпорындардың саны алдыңғы жылдармен салыстырғанда 21 пайызға артты
Тың­даушылар саны 12 пайызға, мемлекеттік мекеме қызметкерлерінің саны – 6, өзге ұлт өкілдерінің үлесі 17 пайызға өсті
Тілдерді оқыту орталығының жүйесі кеңейіп, бүгінде Ақтөбе қаласында, Қарғалы, Алға, Мәртөк, Қобда, Хромтау аудандарында өкілдіктері жұмыс істейді
Бұлар – негізінен, өзге ұлт өкілдері көбірек шоғырланған аудандар.
Жалпы, мемлекеттің нығайып қалыптасуында байырғы жер, су, елді мекендердің тарихи атауын қайтару ерекше орын алады
Кешегі патшалық, одан кейінгі Кеңес дәуіріндегі идеология елді мекендеріміздің атауларын күштеп өзгертіп жіберді
Ақтөбе облысы да одан тысқары қалмады
Біздің облыста да өзгеріске ұшыраған байырғы тарихи атауларды қалпына келтіру ісі қолға алына бастады
Басқарма осы мақсатта 3 жылдық жоспар жасады
Осы жоспардың екі жылында 17 елді мекен бұрынғы атауымен аталды
Жалпы, Тәуелсіздіктің 20 жылдығында 131 елдімекен қайта аталды
Биылғы жылдың еншісінде екі ауданда 20 атау ғана қалып отыр
Бұл жұмыс оңай шешімін таба қойған жоқ
Басқарма республика, облыс ғалымдарынан құрылған зерттеушілердің облыс топонимикасын зерттеуіне қол жеткізді
Сөйтіп, «Сана» тәуелсіз ақпараттық зерттеу орталығына берілген тапсырыстың көмегімен «Ақтөбе облысының топонимикалық жүйесіндегі атаулардың өзгертілуі» және «Ақтөбе облысының ұлттық топонимиясы мен байырғы тарихи-географиялық атауларды қалпына келтіру» атты зерттеудің екі томдығы жарыққа шығарылды
Кітап қолдан жасалынған топонимдердің күңгірт, кеңестік жүйе идеологиясын насихаттау мақсатынан, орыстілді халықтың қоныс аударуынан туындаған түрлерін ашып көрсетіп, сол жердің тарихи атауларын ғылыми тұрғыдан дәлелдеп берді
Зерттеу материалдары Орынбор, Мәскеу, Алматы және Ақтөбе қалаларының мұрағаттарынан жинастырылды.
Топонимикалық атауларды зерттеу, байырғы атаулардың тарихи шығу төркінін талдау жұмыстары оны халыққа түсіндірумен астасты
Осы мақсатта тұңғыш рет облыстағы бүкіл аудандардың қазақ тіліндегі картасы жасалды, ол баспадан үш жыл сайын жаңартылып басылып шықты
Онымен қоса, еліміздің көк байрағымен белгіленген қалпында облыс көлемінде өзгертілген бүкіл елдімекендер көрсетілген атлас дайындалды
Оның мақсаты тұрғындардың атауы өзгертілген елдімекендердің бұрынғы атауы мен қазіргі заңды атауларын салыстыра көрсетіп отыруына, өзгертілген жылын анықтауына септігін тигізеді.
Облыс көшелеріндегі көрнекі ақпараттарды біріздендіру мәселесін шындап қолға алған уақыт та осы тәуелсіздік алған кезді қамтиды
Тіпті бұдан 5-6 жыл бұрын көшедегі жарнамаларда бір ғана орыс тілінде ақпарат тұратын
Электронды жарнамалар да жамырап, бір тілді місе тұтып, орысша судай ағып тұрғаны шындық
Бүгінде, қараңыз, Ақтөбеде көрнекі ақпараттың кез келгені екі тілде
Басқарма өткен жылы қаладағы 17 басты көшені бақылауға алып, онда орын алған «Тіл туралы» Заңның 21-бабының бұзылу фактілері бойынша орын алған кемшіліктер­ді жедел түзетуді жүзеге асырды
Ономастика бөлімі 97 халыққа қызмет көрсету орындарына барып, тексеру жүргізді
Осының нәтижесінде осы салада заң бұзушылық алдыңғы жылмен салыстырғанда 23 пайызға кеміді
Ақтөбе қаласында жұмыс жасайтын 20-ның үстіндегі жарнама агенттіктері мен ондаған жеке тұлғалар жарнама мәтіндерін басқармаға әкеліп тексертіп отырады.
2
Әрине, барлық мәселе өздігінен шешіліп отыр деу артық
Мемлекеттік тілде іс жүргізудің пайыздық көрсеткішін жоғары көтере алмай отырған аудандар мен мекемелер бар
Аудан әкімдіктерінің ішінде Хромтау, Темір, Мәртөк әкімдіктерінде шығыс құжаттары 83-89 пайыздан әрі аса алмай отыр
Айта кету керек, Хромтау ауданы 2006 және 2008 жылы 100 пайызға жеткен деңгейді төмендетіп алды
Оның ең басты себебі – жаңадан та­ғайындалған аудан әкімі А.Османғалиевтің ұлттық тілді терең білмеуі және шын жанашырлық танытпай отырғандығы
Облыстық кәсіпкерлік және өнеркәсіп басқармасы облыс көрсеткішін тым төмен тартуда
Басқарма бастығы М.Балмұқановтың да ұлттық тілге деген түсінігі терең болмай отыр
Яғни Елбасының ұлттық тіл туралы ұлағатты әңгімелері жоғарыдағы аттары аталған басшылардың санасына жетпей жатқан сыңайлы
Мұнда шығыс құжаты 72 пайызды, ал кіріс құжаттары 23 па­йызды (!) құрайды
Демек, жоғарыдан келетін құжаттар осы күнгі талап дәрежесінен тым төмен жатыр
Тағы бір айта кететіні, республика­лық бюджеттен қаржыландырылатын мекемелерде өткен жылы кіріс құжаттары – 60 пайыз, шығыс құжаттары 87 пайызды құрауы мақтанатындай емес
Облыстық техникалық реттеу және метрология, монополияға қарсы агенттік, автомобиль жолдары, «Батыс жер қойнауы», т.б
мекемелерде ісқағаздарын мемлекеттік тілде жүргізу жағы мүлде сын көтермейді
Сондықтан мемлекеттік тілдің қолдану аясын кеңейтуде әрбір мекеме басшысы өзі басқарып отырған ұйымға ұйытқы бола білгенін қалар едік
Басты кедергіні де осы деп білемін
Жақында ғана Елбасын сайлауға түсетін үміткерлер алғашқы емтиханды мемлекеттік тілде сынақ тапсырудан бастағанын бәріміз білеміз
Осы үрдіс неге облыстарда жалғаспайды? Қазақ тілін білмейді екен, оны білуге ұмтылыс жоқ болса, ондай басшылар өзі құрметтейтін тілінің мемлекетіне барып қызмет етсін
Жалпы, «көтере алмайтын шоқпарды белге байлап» алған шенеуніктер арамызда көзге түсіп қалуда
Олар мемлекеттік мүддеден гөрі, өз тірлігін күйттеп, ұлттық тілдің дамуына уақыт таба алмайды.
Басқарма ұлттық тілді дамытуда ауқымды іс-шараны жүзеге асыруда
Соңғы жеті жылдан бері республикалық «Ана тілі» басылымы таралымының өсуіне үнемі бақылау жасап отырады
Бұл ретте аудан әкімдері Е.Есенбаев, Р.Сыдықов, А.Сағиев, Қ.Сәрсенғалиев, С.Шаңғұтовтар ауқымды қызметтерімен, тілге деген шын жанашырлығымен өздерін көрсетіп келеді.
3
Ақтөбе облысының аумақтық даму бағ­дарламасының тілдерді дамыту бойын­ша 2011-2015 жылдарға арналған жоспары бекітілді
Алдымен мемлекеттік тілдің әлеуметтік-коммуникативтік және біріктірушілік қызметін кеңейту мақсатында қоғамдық өмірдің негізгі салаларында мемлекеттік тілді қажеттілікке айналдыру, мемлекеттік тілде іс жүргізуді толық игеру, қазақ тілін өзге ұлт өкілдерінің толық үйренуіне қол жеткізу, басқа да шаралар көзделіп отыр
Азаттық алғанымыздың 20 жылдығына 20 көшені жаңа, қазақша атаулармен атау, 20 елді мекеннің тарихи атауын қайтару жоспарланды
Тәуелсіздігіміз баянды болсын!
