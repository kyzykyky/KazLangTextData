Жақында Қарағанды қаласының балабақшасында мемлекеттік тілге байланысты орын алған келеңсіз жағдайды 31 телеарна жаңалықтарынан естідік
Мәселе былай болған екен
Қаладағы «Лесок» балабақшасына барып жүрген 3 жасар Марат Ерқанаттың ата-анасы балабақшадағы жиналыстың мемлекеттік тілде өтуін сұраған кезде, мекеме басшылары олардың бұл талабын тіпті де елемеген
Мемлекеттік тіл десе, кірпіше жиырылған басшыларға сол жердегі өзге де балалардың ата-аналары қосыла кеткен көрінеді.
Біз бұл мәселені бүге-шігесіне дейін тәптіштеп жазуды жөн көрмедік
Бір анығы тағы да мемлекеттік тілдің мүддесі аяққа тапталды
«Астана Опера» театрының хор жетекшісі Е.Коробейникованың мемлекеттік тілге қарсы шығуы, Павлодардағы Руза Бейсенбайтегі мен «Цесна» банктің арасында орын алған жағдай және тағы да басқа оқиғаларды мысалға келтірсек те болады.
Мұндай жайттардың орын алуы елімізде қазақ тілінің әлі де болсын еңсе тіктей алмай жатқандығын білдіреді
Дұрысы қазақ тіліне ашықтан-ашық қарсы шығушылар бұл тілдің еңсе тіктеуіне жол берер емес
Ыңғайы келсе мемлекеттік тілде сөйлеушілерді тұқыртып алуға дайын тұратындарды еліміздің шынайы патриоттары деп айта аламыз ба? Олар сонда қай қоғамның, қай мемлекеттің адамдары деген үлкен сұрақ туындайды?!
Асылы, Ұлыбританияда ағылшын тілі, Испанияда испан тілі, Францияда француз тілі, Жапонияда жапон тілінің дәрежесі қандай биік болса, Қазақстанда да қазақ тілінің дәрежесі сондай болуы керек емес пе?
Мемлекеттік тілді кемсіту бүгінгі таңда еліміздің әр аймағынан кездесіп қалады
Бұл жергілікті атқамінер азаматтардың, облыстық Тілдерді дамыту басқармаларының, егер ол балабақша, мектепке қатысты болса облыстық Білім беру басқармаларының, мәдениет саласында орын алса Мәдениет басқармаларының, т.б
департаменттер мен басқармалардың мемлекеттік тіл саясатымен жеткілікті деңгейде шұғылданбай отырғанын көрсетеді.
Біз үшін бүгінгі таңда мемлекеттік тілді өз тұғырына қондырудан артық маңызды міндет жоқ
Бала тәрбиесінің негізгі ұясы болып табылатын балабақшаның өзінде мемлекеттік тілдің мәселесі оң шешімін таппағаннан кейін, өзге мекемелер туралы не айтуға болады? Ал «Лесок» балабақшасының басшылығы сол жерде тәрбиеленіп жатқан балаларға «Қазақстанның болашағы – қазақ тілінде» екенін түсіндіруге мән бермейді деген ой түйдік.
Дәуіржан Төлебаев
