Оқырман хаттары біз үшін қымбат
Себебі әрбір хатта ұлтымызға, тіліміз бен ділімізге, өнеріміз бен мәдениетімізге, өзге де әлеуметтік жағдайларға қатысты өзекті мәселелер көрініс ­тауып жатады
Газетіміздің осы нөмірінен бастап оқырман хаттарына арналған «Желтоқсан – 175» айдарын арнайы ашып отырмыз
Хат жазып, өзіңіз толғандырған мәселеңізбен бөлісіңіз, құрметті оқырман! 
Тарихи атаулар неге бұрмаланады?
Топонимика ғылымында атауды бір тілден екінші тілге берудің екі жолы бар
Бірінші – транскрипция әдісі
Бұл әдіс бойынша атау берген халықтың ауызша айтылған атауын қабылдаушы халық өзінің естуі бойынша қабылдап, өз тілінің ережесіне сәйкестендіріп қолданады.
Осы әдіс бойынша орысша Коряков сөзі қазақ тілінде коряку – кереку болып өзгерген
Мысалы, біздің Уәлиімізді орыстар – Вали, Уәлихановымызды – ­Валиханов деген сияқты.
Атауды бір тілден екінші тілге берудің екінші жолы – транслитерация
Бұл әдіс бойынша атау берген халықтың атауын қабылдаушы халық өзінің қарпімен, бір қарпін өзгертпей қатесіз дұрыс береді (Коряков – Коряков деп).
Біз қазір тарихи жер-cу, елді мекен атау­ларының орыс тілінде бұрмаланған түр­ле­рінен құтыла алмай жүргенде, қазақ­ша бұрмаланған орыс атауын өндіріс­ті қалаға қайта береміз деуіміз барып тұрған білімсіздік.
ҰҒА География институты 2003-2010 жылдары Жер ресурстарын басқару агенттігінің «Ұлттық картографиялық-геодезиялық қорымен» бірлесіп 32 томдық «Қазақстан Республикасының географиялық атауларының мемле­кеттік каталогын» барлық облыстар бойынша қазақ және орыс тілдерінде жарыққа шығарды.
Каталогқа кірген орфографиялық обьектілердің 7,7 мыңы, яғни ­23,9%-ы, гидрографиялық объектілердің 8,0 мыңы, яғни 31,0%-ы осы еңбек басылып шыққанға дейін орыс тілінде қате бұрмаланып айтылып және жазылып қолданылып келді
Мысалы, Ертіс – Иртыш (дұрысы Ертис), Есіл – Ишим (Есиль), Іле – Или (Иле), Шынғырлау – Утва (Шынгырлау), Көкшетау тау­лары – Кокчетавские горы (Кокшетауские горы), Ерейментау тауы – Ермантауские горы (Ерейментауские горы), Қызыларай тауы – Кзылрайские горы (Кызыларайские горы), Қарағанды қаласы – город Караганда (г.Караганды) және т.б.
Каталогта осы сияқты орыс тілінде транслитерациясы мен транскрипциясы бұрмаланған мыңдаған тарихи атаулар түзетілді, көптеген байырғы атаулардың тарихи атаулары қалпына келтірілді.
Өкініштісі, әлі күнге дейін бұрынғы қалыптасқан ескі дәстүр бойынша орыс тілінде шығатын бұқаралық ақпарат құралдарында көптеген тарихи географиялық атаулар баяғы бұрмаланған түрінде қолданылып келеді.
С.Әбдірахманов,
ҰҒА География институтының аға ғылыми қызметкері
Шарана жайын кім ойлайды?
«Көшеге шаранасын тастап кетті» дегенді естігенде жаныңды қоярға жер таппайсың
Қазақ жетімін жылатпаған, жесірін қаңғытпаған ел еді ғой. 
Иә, біз де қоқысқа сәбиін тастаған­дарды естігенде «көкек» ананы барынша қарғап-сіледік
«Құдай-ау, хайуан да баласына озбырлық қылмас болар, ал адамның мұнысын қалай түсінуге болады?» деп кейідік
Тараптың екінші бөлігі оларды түсінуге тырысты
Қоғам «көкек» аналардың жағдайына жанашырлықпен қарап, тіпті тастанды сәбиге арналған орын тағайындағандай болған
«Бэби-бокс» деп аталатын жәшік қаланың кез келген бұрышына қойылады деп шешкен
«Бауыр еті баласын» керек етпегендер «Бэби-боксқа» тастауы керек екен
Осындай насихаттан кейін сана қараяды
Екі адамның басы қосыла қалса әлгілерді талқылайды
Ықылым заманнан бері өрісіміз кеңіп, ырысымыз артып тұрғанда бұлай болады деп ойлап па едік?
Әрине, біздің ой жамандықтан тыю
Діттегеніміз – жаман қылықтан қоғамды жирендіру
Ақиқатында ақыретке сенген мұсылманбыз
Демек, шариғат бойынша есеп күнінде әркім өз күнәсін өзі көтереді
Бұл дүниедегідей «бәрі солай істейді» деп жайбарақат жүре беруге әсте болмас.
Думан Кеңшілік
Кітап жанашыры
Елімізде кітап оқырмандарын қолдау мақсатында түрлі іс-шаралар ұйымдастырылып, қызу талқылау өткізетін орталықтар қалыптасқан
Солардың бірі – Алматы қаласы Бостандық ауданындағы №32 кітапхана
Мұнда мектеп оқушыларымен, университет студенттерімен және кітапсүйер қауыммен бірлескен жұмыс жиі ұйымдастырылады
Ал сол атқарылатын жұмыстарға мұрындық болып жүрген «Ардагерлер» клубының белсенді мүшелері.
«Ардагерлер» клубы өз қызметін 1992 жылдан бастап жүргізіп келеді
Бұл ұйым кітапхана ұжымының бастамасымен қолға алынып, нәтижелі жемісін беріп отыр
Оның негізгі мақсаты жас ұрпақты білімге, кітап оқуға шақырып, қызығушылығын ояту
Клуб мүшелері айына бір, тіпті екі рет жиналып алдағы жоспарларын ортаға салып, ой-пікір алмасып тұрады
26 жылдық тарихында ұйым мүшелігінде танымал жандар да болған
Айрықша атап өтетін тұлғамыз – Қасым Қайсенов
Ол кісінің өз қолымен жазып қалдырған қолтаңбасын көргіңіз келсе аталған кітапханаға бас сұғыңыз
Мұнда тек Қ.Қайсеновтің ғана емес, арнайы журналда өзге де танымал тұлғалардың қолтаңбалары сақтаулы.
Бұл клуб мүшелері кітап құнын білетін жандар
Әрқайсысы әртүрлі салада, әртүрлі мамандық бойынша жұмыс атқарады.
Ынтымақ Толқынұлы
Жігерлі жандар көп …
Бүгінде ортамызда мүмкіндігі шектеулі, тағдыр тауқыметін  тартып жүрген мүгедек жандар көп
Жалпы мүмкіндігі шектеулі деген атаудың өзі айтып тұрғандай, қоғам қолдауын қажет ететін адамдардың тобына үлкен адами жанашырлық қажет
Мүгедек жанға деген жанашырлықтың үлкені – оларды мүсіркемей, керісінше, жағдай жасап, қолдау білдіру болса керек.
Елімізде «Кедергісіз келешек» атты мүмкіндігі шектеулі жандарды қолдауға арналған жоба жүзеге асырылуда
Соның арқасында көптеген жандар «Мен мүгедекпін» деп төрт қабырғаға қамалып отырып қалмай, өмірге белсене араласуда
Олардың ішінен бір мүше кемістігіне қарамастан, тағдыр сынына төтеп беріп, тіпті он екі мүшесі сау азаматтардың қолынан келмейтін жетістіктерге жетіп жүргендері де аз емес.
Халықта «Соқырды көріп, сау тәуба қылыпты» деген тәмсіл сөз бар
Бұл тәмсіл сөзді мысал келтіріп отырған себебім, аяқ жолын көру мұң, таяқ тастам жерге өз еркімен бару қайғы болып, шарасыздық күй кешіп отырған зағип жанды көргенде, оның алдында өзіңді, шынтуайтында, әлдеқайда мықты сау екеніңді сезінесің! Өз басым жастай еңбек жарақатынан оң қолымнан айрылып кемтарлар қатарына қосылсам да, кемеңгер Абайдың «Сен де бір кірпіш дүниеге, кетігін тап та бар қалан» қағидалы қанатты сөзін ұстанып бұл жарық дүниеден өз орнымды тауып, бір кетігіне қаланғандаймын.
Жасым алпысты алқымдап қалса да, «Арбаған мені бір сиқыр» дегендей, әлі де спортты серік етіп келемін
Кеңес кезеңінде дені саумен қосылып, «сыңар» қолыммен футбол ойнағам
Бүгін заманымызда ауысып, қоғам өзгеріп жатқан уақытта, елдің көбі заңгерлік мамандыққа жүгірсе, мен істеп жатқан заңгерлік қызметімді екінші арнайы жоғары білім алып, футбол жаттықтырушылығына ­ауыстым
Адам өзінің таңдаған сүйікті ісін жетесіне жеткізіп жатса, көптің көңіліне бөленері хақ
Өз басым мүмкіндігі шектеулі жандар арасындағы параолимпиадалық ойындарынан облыстық спартакиадаларында жеңіл атлетикадан әр қашықтыққа жүгіруден, ұзындыққа секіруден, ядро, найза лақтырудан талай мәрте жүлдегер атандым
Тіпті бессайысшы атлет ретінде V облыстық спартакиада да 1500 метрге жүгіруден, мылтық атудан алған марапаттарым бар
Адамның ғұмыры оның істеген ісімен айшықталады емес пе? Қамшының сабындай ғана қысқа ғұмырда бәріне де үлгірсем деген ниеттемін
Ендігі бір мақсатым – ортамызда жүрген мүгедек жандарға арнап, спорт кешенін ашсам деймін
Иә, сондай бір арманым бар
«Өзгелер үшін өміріңді арнап, көпшілікті бақытты етуден артық мәртебе жоқ» деген ғой даналар.
Сұлтанғазы Қоқаби,
Қазақстан Журналистер одағының мүшесі, Панфилов аудандық балалар мен жасөспірімдер спорт мектебінің ­футбол жаттықтырушысы
«Жалынның» әлеуеті зор
Елбасының биылғы Жолдауында «Өзінің тарихын, тілін, мәдениетін білетін, сондай-ақ заманына лайық шет тілдерін меңгерген, озық әрі жаһандық көзқарасы бар қазақстандық біздің қоғамымыздың идеалына айналуы тиіс» екені атап көрсетілген
Сонымен қатар даярланатын кадрлардың бәсекелестік қабілетін арттыруға да ерекше назар аударылған.
Бұл талаптарға әрбір жас маман лайық болуы тиіс деп есептеймін
Мен биыл әл-Фараби атындағы ҚазҰУ-дің экономика және бизнес жоғары мектебі факультетін есеп және аудит мамандығы бойынша тамамдадым
Дипломдық жұмысымды қорғап болған соң ғылыми жетекшімнің кеңесімен «Жалын» ғылыми-техникалық өндірістік орталығына жұмысқа орналастым.
Мұнда өз кәсібін жетік меңгерген мамандар қызмет атқарады
Олар өміршең жобаларды қолға ала отырып, отандық өндірістің дамуына үлес қосуда
Аталған жобалар Қазақстан Республикасы Білім және Ғылым министрлігінің Ғылым комитеті, «Ғылым Қоры» акционерлік қоғамының байқаулары арқылы жүзеге асады
Мысалы, бір жобаға тоқталатын болсам, ол ұн өнімдеріне қосылған энтеросорбенттер арқылы ағзаны тазалаумен байланысты
Бұл жоба әрбір адам үшін таптырмас мүмкіндік, себебі ол тек ғана азық емес, сонымен қатар емдік қасиеті де бар.
Орталықтағы маңызды жаңалық — жанбайтын кабельдердің өндірісі
Кабельдердің қызмет көрсету ұзақтығы – 30 жыл
Менің ойымша, бұл еліміздегі өндірістің өркендеп келе жатқанын көрсетеді
Кабельдердің өндірісін бақылау өзім үшін тың жаңалық болды.
Тыңайтқыштарды өндіру ­Президент Жолдауының «Ақылды технологиялар» – агроөнеркәсіп кешенін қарқынды дамыту мүмкіндігіне» сәйкес келеді
«Жалынның» жетекші ғалымы М.Гильмановтың бастамасымен өндірілетін тыңайтқыштың атауы – фитомикрофертилайзер
Бұл тыңайтқыш өсімдіктердің өсуін жеделдетіп, 2 апта бұрын өнім беретіндей қалыпқа келтіріп ғана қоймай, өсімдіктің түбін қопсытатын ерекшеліктерге де ие
Ғылыми-зерттеулерді ағылшын тіліне біртіндеп көшіру аясында еліміздің жоғары оқу орындары шетелдің жетекші университеттерімен, ғылыми орталықтарымен, ірі кәсіпорындарымен және трансұлттық корпорацияларымен бірлескен жобаларды белсенді түрде жүзеге асыруы қажет
Біздің орталық шетелдік мамандармен байланысты нығайтып, соның негізінде қазіргі таңда Испанияда өтетін конференцияға қатысуға орталығымыздан ағылшын тілін жетік меңгерген білікті мамандар жолдама алды
Бір сөзбен айтқанда, отандық ғылымның осындай жетістіктерге жетіп, өндірістің дамуына серпін беріп жатқаны қуантарлық жаңалық деп ойлаймын.
Гүлназ Әлімбай
Жекеменшік балабақша талапқа сай ма?
Тәуелсіздіктің алғашқы жыл­да­рын­да балабақша шетінен жабылып, дүние-мүлкі жеке адамдарға сатылып, қаңырап қалған еді
Бүлдіршіндердің барлығы кеңес кезіндегідей балабақшаға бара алмайтын
Жұмыссыздық та басым болатын
Сондықтан көп ата-ана бала тәрбиесімен үйде отырды
Ол, әрине, мемлекет үшін тиімсіз
Себебі балабақшаның орны бөлек.
Қазір жеке кәсіпкердің дәуірлеп тұрған кезеңі
Кейде тұрғын үй балабақшаға айналып отырғанын көзіміз көріп жүр
Оның пайдасын да бағамдадық
Мәселен, мемлекеттік балабақшаға 3 жастан кейін ғана, онда да алдын ала кезекке тұрғаннан кейін қабылданады
Ал жекеменшік балабақшаға бір жастан кейін, тіпті бөбекжайларда жаңа туған сәбилерді де қабылдайды
Әрине, жұмысбасты аналарға бұл қолайлы
Тіпті кейбір жекеменшік балабақшада арнайы көлік бөлінген
«Мұндай балабақша санитарлық талаптарға сай ма, оған жауапты құзырлы мекемелер бақылауында ұстай ма, тамақтану режимі нормаға сай ма?» деген секілді сан сауал алдымыздан кесе-көлденеңдеп, қызмет көрсету сапасы кез келген ата-ананы алаңдатары сөзсіз.
Кейбір балабақшалардың табал­дырығынан аттасаң, көркем көрін­генімен, санитарлық талаптарға сай келмейтін кемшіліктеріне қарап қарның ашады
Оның барлығы, әрине, мамандардың тапшылығынан деп білеміз
Жекеменшік балабақшаның тағы бір олқылығы – бала санына ғимарат ауданының сай келмеуі
Сондықтан оларда жас ерекшеліктеріне қарай топқа бөлу жағы реттелмеген.
Санының өскені жақсы ғой, сапасы да соған сай болса дейсің
Ол үшін тексеруге құзырлы органдар міндетін дұрыс атқаруы керек
Қанша дегенмен, жас балаларды тұлға етіп қалыптастырудың алғашқы баспалдағы – балабақша
Егер дамыған өркениетті, өскен ел болып, керегеміздің кең болуын қаласақ, ұрпағымыздың ұлағатты болуын тілесек, балабақшадағы кейбір келеңсіздіктер ретке келтірілуі керек деген ойдамын.
Майра Алдабергенова
Кеньяттаның тілге қамқорлығы
Әлем елдерінде тіл үшін күрескен тұлғалар аз емес
Олардың еңбегі өз тілін өркендетуде кеңінен көрініс тапты
Мәселен, Кенияның тұңғыш президенті Кеньяттаның баса көңіл аударған бір мәселесі тіл саясатына байланысты еді
Ол жер-су, елді мекендер аттарындағы бұрынғы отаршылдық заманның іздерін өшіруге бел шеше кірісті
1969 жылдың қазан айында елдің батыс аймақтарын аралап жүргенде жергілікті басшылар оған туризм саласын дамытуда маңызы зор деп есептелген Бродерик сарқырамасын көрсетеді
Сонда Кеньятта: «Мына Бро… бро.
бро.
дерик дегендеріңді айтуға тілім келмей ұялып тұрмын
Мұндай атаулар құлдық дәуірдің көрінісі ғой
Жергілікті тілдегі, жергілікті мазмұндағы, өзіміз төркінін білетін басқа бір атау таба алмағандарың ба? Бродерик қайсыңызға туыс болып еді? Жер атауы ұлттық болмыс үшін өте маңызды
Біздің африкалық атауларды өздерінде қабылдаған шетелдіктерді көріп пе едіңдер?
Кеньятта өмірінің соңына дейін өз елін басқарып, 1978 жылы дүниеден өтті
Ол сөзімен де, ісімен де мемлекеттің тірегі – тіл екенін дәлелдеп кетті
Оның пан-африканизм идеясы Мұстафа Шоқай сынды тарихи тұлғаларымыздың пан-түркизм ұранымен үндес
Бірақ бүгінгі Қазақстан, жалпы түркі жұртын айтпағанда Орта Азия мемлекеттерін ұйыстыратын күш бола ала ма? Мүмкін
Бірақ ол үшін қазақтың ой-санасы, ең алдымен, отаршылдық дәуірінен қалған дерттен тазарып, тіл мен дінді рухани тірек етуі керек.
Марат Ермұқанов
Ұлым жұмыс таба алмай жүр
Ұлымның жұмыс іздеп бармаған жері қалмады
Ақыры, қолға қалам алып, хат жазғанды жөн көрдім. 
Өзім еңбек жолымды 1970 жылы Прорва кен орнында қарапайым мұнай өндіру операторы болып бастадым
Жарты ғасырға жуық еңбек етіп, зейнеткерлікке шықтым
Ізімнен ерген кенже ұлым мұнайшы мамандығы бойынша жоғары білім алды
Оқу бітірген жылы әскер қатарына шақырылып, Отан алдындағы борышын өтеп келді
Енді қызметке тұрайын десе, еш жерге алмайды
Жұмыс берушілердің бәрі бірдей еңбек өтілін сұрайды
Жұмыс жасап үлгермеген жастан жоқ нәрсені талап етуге бола ма?
Осыны айтып, облыс әкімдігіне, өзім еңбек еткен «Ембімұнайгаз» акционерлік қоғамының басшылығына, жергілікті жұмыспен қамту орталығына, «Нұр Отан» партиясына да бардым, ешқайсысынан нақты жауап болмады
Жүрегіме ауыр ота жасалғандықтан, жұбайым екеуміздің зейнетақымыз дәрі-дәрмектен ауыспайды
Сондықтан жалғыз асыраушымыз ұлымыздың жұмыссыз жүргені жанымызға батады
Осы мақаланы оқып, тиісті орындар қол ұшын береді деп үміттенеміз.
Қалдыбай Қанатбаев,
ІІІ дәрежелі «Еңбек даңқы» орденінің иегері
АТЫРАУ
«Жыртылған киім» сәнге айналды…
Қазіргі таңда жыртылған киім, жыртылған сөмке, жалпы жыртылған нәрсе сәнге айналғалы біраз уақыт болды
Оған ешкім шектеу де қоя алмас.
Көшеде өтіп бара жатып, жыртық-жыртық джинсі шалбар киіп алып, риза болып жүрген қыздарды көреміз
Тіпті ұлдарымыз да еш намыстанбастан, емін-еркін маңғазданып жүретін болыпты
Бұл біздің қазақылығымызды жоғалтуға әкелетін күрделі жағдай
Еліміз аман, жұртымыз тыныш кезде «жарымаған» киім киіп жүргендері несі? Сұрасаң «сән» дейді
«Адам көркі – шүберек» демекші, қыздарымыз қыз сияқты, жігіттеріміз жігіт болып жүргені қандай жарасымды болар еді? Сән деп жүргенде, ертеңгі ұрпақтан мән-мағына кетпесе екен деп тілейік
Бұл да санамызды жаулаудың бір түрі ғой
Батыстан келген дерт пе, әлде тәрбиеміз өзгерді ме? Ойланатын мәселе.
Бүгінде жігіттер шаштарын жалбыратып, корейлік топтарға еліктеп, жыртық киім киіп жүрсе ертеңгі ұрпақ қандай болмақ? Балаларға қандай тәлім, қандай тәрбие бермекпіз? Осы сұрақ мені қатты толғандырады
Тақырып аясында жастармен сөз қозғасаң, бірден қайырып: «өзім білемін» деген жауап естиміз
«Тәрбие – тал бесіктен» екендігін ұмытып бара жатқан секілдіміз.
Бүрмелі көйлек киіп ал деп жатқан ешкім жоқ
Жыртық киім киген қыздарға қарауға өзің ұяласың
Киген киімінен денесі көбірек көрінеді
Бұрындары үлкен кісілер «қымтанып жүр, бөтен адам сұқтанбасын» деуші еді, олай айтатын үлкендеріміз де азайып кеткен бе? Еліктеймін деп елігіп кетпесе болғаны.
Фариза Баянова
Студент сабақтан неге кешігеді? 
Студент болған, әрине, керемет-ақ
Бірақ студенттер сабақтан неге жиі кешігеді? Оның себебі неде? Бұл сауалға әрқайсысы әртүрлі жауап айтады
Біз басты сұрақтың үш жауабына тоқталдық.
Бірінші себеп – студенттің 70 пайызы «ұйқыда ұят жоқ» демекші, шектеулі уақыттан ұйықтап қалып, үлгермей қалады
Ол дегеніміз, ұйқыға кеш жатып, таңертең ұйқысын қимайтындар
Екінші себеп – уақытын тиімсіз жұмсайды
Бұл, әсіресе қыздарға қатысты
Себебі олар таңертеңгі уақытының көп бөлігін айнаның алдында өткізеді
Үшінші себеп – әрине, халқы екі миллионнан асатын Алматы қаласының кептелісі
Кептеліс студенттің емес, жұмысшысының өзіне тікелей әсер ететіні рас
Бірақ кейбір студент өтірік болса да осы сылтауды айтудан жалықпайды.
Айман Еркінқызы
Хаттарды оқыған Бағдагүл Балаубаева
