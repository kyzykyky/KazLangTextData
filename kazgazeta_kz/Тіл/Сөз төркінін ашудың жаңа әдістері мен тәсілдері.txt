Берікбай САҒЫНДЫҚҰЛЫ, 
әл-Фараби атындағы ҚазҰУ-дың профессоры, филология ғылымының докторы
Тілімізде аса ежелгі дәуірлерден бас­тап келе жатқан сөздермен қатар тарихқа белгілі дәуірлерде жасалған, сондай-ақ кейінгі заман­дарда пайда болған жаңа сөздермен сөз тіркестерінің бар екені белгілі
Осы­лардың арасында ежелгі дәуірлерден бері қарай сақталып, бүгінгі күнге жеткен сөздердің байырғы тұлғасы мен бұрынғы лексикалық ма­ғыналары, олардың тууына себепші бол­ған уәждің танымдық маңызы өте зор

Тіл біліміндегі тарихи-салыстырмалы әдістің арқасында біраз сөздердің этимологиясы ашылғанын айта кету қажет
Алайда ғылымның дамуына байланыс­ты бұл әдістің қазіргі уақыт талабына сәйкесе бермейтіні байқала бастады
Мен осы мақаламда аталған әдіс пен жаңа әдістің айырмашылығын көрсету мақсатымен бұрын түп-төркіні ашылған бірқатар сөздерді қайта талдағалы отырмын.
Ол үшін жаңа әдістің өзіне азын-аулақ түсінік бере кетелік
Математикада белгіліні пайдалана отырып, белгісізді қалпына келтіру әдісі бар
Бұл әдісті лингвистикада іске қосуға тіліміздегі үнемдеу заңы, жуан дауыстылардың жіңішке дауыстыларға, еріндіктердің езуліктерге айналу заңдылықтары, метатеза, сіңісу, жылысу, ығысу құбылыстары, дауысты дыбыстардың да, дауыссыз дыбыстардың да шыққан тегін, арғы тегін, түпкі тегін ажырата білу тәсілдері, тағы басқалар елеулі үлес қоса алады
Бір тілдің бүкіл даму динамикасын меңгеріп, барлық заңдылықтар мен құбылыстарды кешенді байланыста қарастырғанда ғана белгілі арқылы белгісізді табуға болады.
Талдауды үнемдеу құбылысынан басталық
Бірде тарихи жазба ескерткіш­тердің бірінен «арслан оғлы» деген тіркесті ұшырастырдым
Адамға байланысты қолданылатын осы сөздің аңға қарата айтылғаны менің көңілімді аударды
«Көне түркі сөздігіне» жүгінгенімде бұдан өзге «қуш оғлы» тіркесіне көзіміз түсті
Адамға да, жан-жануарларға да, құсқа да әмбебап пайдаланылған бұл қандай сөз? Әлде бір дыбысы түсіріліп, жойылып кетті ме екен? Бір дыбысы түсірілгендіктен, мағынасы күңгірттеніп кеткен сөздер қаншама! «Оғулдың» алдына т дауыссызын қосып едім, өзіме түсінікті тоғул деген жаңа форма пайда болды
Бұл – қазақ тіліндегі «туыл» деген етістіктің оғыз тіліндегі көрінісі
Осы жерде дауыс­ты дыбыстардың шыққан тегі көмекке келеді
О – тіл тарихында болмаған, уақыт жағынан кейінірек пайда болған дыбыс
Шыққан тегі – у, о-ның орнына у-ды қойсақ, туғул тұлғасы қалпына келеді
Бұл тұлға ‒ қыпшақ тілдері мен оғыз тілдеріне ортақ көне архетип
«Туғул» қазақ тілінде былай дамыған: туғул >туул>туыл
Оғыз тілдерінде бірінші у еріндік о-ға айналса, қыпшақ тілдерінде екінші у езулік ы-ға айналып, ғ дыбысы жойылып кеткен
Осы себепті туыл – етістігінің адамзатқа да, жан-жануарлар мен құстарға да бірдей жұмсалғаны түсінікті
Сол сияқты оғыз тілдеріндегі оғуш қазақ тілінде – туыс, артут – тарту
«Артут» атауынан көптік мағынасын беретін т дыбысын (үнемдеу заңына сәйкес) алып тастасақ, қазақ тілінің нормасына түседі
Сөйтіп, ежелгі түркілік тоғул формасының алғашқы дыбысы жойылуынан пайда болған оғул формасы жоғарыдағыдай тарихты басынан өткерген.
Енді тіліміздегі бірнеше заңды­лық­тарды пайдаланып, абысын-ажын қос сөзінің құрамындағы ажын формасының, «қой дер қожа, ай дер ажа жоқ» мәтелінің құрамындағы ажа формасының түп-төркініне жеке-жеке тоқталалық
Егер «ажынды» тіліміздегі құн+ажын сөзімен салыстырсақ, оның соңғы атаудағы «ажын» тұлғасымен толық сәйкесетіндігін байқаймыз
Алайда семантикасында айырмашылық бар
Абысын-ажын адамдарға қарата айтылса, құнажын малға қарата айтылған
Екеуіне де ортақ сема – ұрғашы
Адамдарға қарата айтылған форманы «әйел» сөзімен ауыстырсақ, мағынасына ешқандай да нұқсан келмейді
Ал абысын, зерттеушілердің пікірінше, апа, сыңыл (сіңіл) сөздерінің фонетикалық, семантикалық өзгеріске ұшыраған формалары
Сонда қос сөздің ежелгі лексикалық мәнін апалы-сіңлілі әйелдер деп түсінуге болады
Мұндай тіркес тілімізде неліктен қолданыс тапқан? Мұның түп-төркінін ашуға «Ер Төстік» ертегісі жәрдемдеседі
Ертегіге айналып кеткен аса ежелгі замандарда бір отбасында қанша ер бала болса, екінші бір отбасында сонша қыз бала табылғанда ғана құдалық жасайтын дәстүр болғанға ұқсайды
Еске түсірелік
Ерназар балаларына қалыңдық іздеп жүргенде бір үйде ілулі тұрған сегіз сырғаны көріп, жылай бастайды
Бәйбіше: «Не болды?» деп сұрағанда: «Тоғыз ұлым бар еді, бір сырға жетпей тұр» деп жауап береді
Сонда бәйбіше: «Сегіз қызым бір төбе, Кенжекейім бір төбе» деп басқа бір жерден тоғызыншы сырғаны алып көрсетеді
Содан кейін ғана құдаласады
Бір отбасына келін болып түскен апалы-сіңлілі қыздар «абысын-ажын» болмағанда кім болады? Кейін келе-келе бір аталықтан, тіпті бір рудан апалы-сіңлілі қыздарды алғанда да бұл қос сөз өз мәнін жоймағанға ұқсайды
Сонымен біздің заманымыздағы «апалы-сіңлілі әйелдер» ұғымы көне тілде «абысын-ажын» тұлғасында айтылып, қазірге дейін жетіп отыр
Орыс тіліндегі жена (әйел) сөзінің көне түркілік ажын сөзімен дауыссыз дыбыстары бірдейлілігінде бір сыр бар емес пе?!
«Ажын» лексемасының құрамындағы ж ұяңы ч>дж>ж формуласы, ы қысаңы у>ұ>ы формуласы негізінде өзгеріске ұшырап барып пайда болған
«Ажынды» бұрынғы қалпына келтірсек: ачун
Түркі тілдеріндегі ачы/әчі/ечі варианттары н сонорының түсіріліп айтылуы салдарынан және жуан дауыстылардың жіңішке дауыстыларға айналуы барысында туындаған формалар
Көптеген сөздердің соңында н-нің түсуі ұдайы болып тұратын құбылыс
Мысалға, қазіргі орта атауының көне ортан атауынан пайда болғандығын «ортан жілік», «ортан қол» тіркестерімен салыстырғанда оп-оңай зерделеуге болады.
Соңғы жылдары тіл-тілде фонема, морфема, сөз, сөз тіркесі, сөйлем дәрежелес түбіртек (архесиллаб) деп аталатын тілдік бөлшектің бар екендігі ғылыми жолмен анықталып отыр
Бір дауысты мен бір дауыссыз дыбыстың тіркесуінен ғана тұратын, солай бола тұрса да, лексикалық немесе грамматикалық мағына бере алатын мұндай бөлшектер белгілі бір тілдердің тарихи даму барысында ыдырап, сан алуан өзгерістерге түсіп, мүлдем көмескіленіп кеткен
Сондықтан оларды сөз құрамынан айырып-ажыратудың өзі аса қиын
Осы кезге дейін зерттеушілердің назарына ілікпеуі де осы себептен.
Түбіртек заңы бойынша туысқандық атаулары тарихқа белгісіз көне замандарда бір буынның қайталануы арқылы жасалған сияқты
Мысалы, ба+ба=баба (атаның әкесі, үлкен ата, арғы ата) ба буынының қайталануы арқылы жасалып тұр
Егер ба буынын «ата» деп түсінсек, «баба» тіркесі «атаның атасы» деген ұғым береді
Мұның өзі шындыққа сай
Барша халыққа таныс сөздер – ма+ма, па+па атаулары да осындай жолмен жасалған
Еуропа тілдерінде ұшырасатын «ана» мағынасында жұмсалатын на+на термині де осы сипатта
Қазақ тілінде осы тәсілмен жасалған ше+ше (баланың туған анасы, апа) деген сөз бар
Осы тұлғаны математикалық жолмен анықталған формула бойынша бұрынғы қалпына келтіре аламыз
Ш қатаңының шыққан тегі – ч (тш) аффрикаты
Яғни ч>ш немесе ш<ч
Жіңішке е дауыстысының шыққан тегі – иә дифтонгісі, арғы тегі – иа
Формуласы — иа>иә>е
Бірақ е көп жағдайда а дауыстысы сипатында бұрынғы қалпына келеді
Сонда шеше деген сөзді *ча+ча түрінде ежелгі дәуірлердегі формасына қайта түсіруге болады.
Тіл-тілде мынадай универсалды заңдылық бар: бұрын үнемі бірінші буынға түскен екпін, тарихи даму барысында екінші буынға түсті дегенше бірінші буынның абсолют (ұшар) басындағы дауыссызы жойылып кетеді
Мысалы, ба+ба>а+ба
Бәрібір «аба» тұңғыс-манчжур тілдерінде «үлкен ата», «арғы ата» мағыналарын бере береді
Ежелгі түркілік туысқандық атауы ча+ча формасы да осы заңдылыққа бағынып, кейінгі дәуірлерде ача түрінде айтыла бастаған
Қатаңдардың ұяңдану дәуірі келгенде «аджа» формасына түскен
Аффрикаттар ыдырағанда «ажа» кейпіне келеді
Ең соңында жуан дауыс­тылар жіңішкергенде осы заманғы әже (әкесінің, сондай-ақ анасының шешесі, үлкен шеше) атауы жұмсала бастайды
Егер ча деген ежелгі түркілік буынды «ана, шеше» деп түсінсек, *ча+ча сол аса ежелгі кездің өзінде-ақ «шешенің шешесі» деген нақты ұғымды білдірген
Ал «ча» деген түбіртектің мағынасын (ша+ғын) (кішкентай), «жа+с» (жасы кіші) сөздерінің құрамындағы ша (ча>ша), жа (ча>джа>жа) буындарымен салыс­тыру арқылы шамалауға болады: «кіші шеше»
Бұл талданғандардан мынадай қорытынды шығады: абысын-ажын қос сөзінің құрамындағы «ажынға» «Қой дер қожа, ай дер ажа жоқ» мәтелінің құрамындағы «ажаның» қатысы жоқ, олардың әрқайсысы өз алдына дербес атаулар
Бұл жерде салыстыруға келмейтін сөздерді кейбір дыбыстарының кездейсоқ ұқсастығына қарап салыстырып-салғас­тыруға болмайтындығын ескертпекпіз
Алайда бұл сөздер «Ана тілі» газетінің осы жылғы №7 (18-24 ақпан) шыққан санында «Абысын-ажын» деп аталатын мақалада бір-бірімен салыстырылған
Бұл жағдай бүкіл этимологияны тұмандандырып жіберген
Сондай-ақ «қыз-қырқын» қос сөзінің құрамындағы қырқын архаизмінің талдануы да көңілге қонымды емес.
Мен көне түркі жазба ескерткіштерін зерттеуге елу жылға жуық өмірімді арнаған маманмын
Осы себепті жазба мұраларда «қыз-қырқын» қос сөзінің құрамындағы қырқын лексемасының «күң, қызметші» мағынасында жұмсалғанын жоққа шығармаймын
Алайда бұл мағына нақты тура мағына емес, бар болғаны ауыспалы мағына
Байырғы сөздің номинативті тура мағынасы – қырық (отыз тоғыз бен қырық бірдің арасындағы есептік сан), — ын – есім сөз екендігін білдіретін көне қосымша
Бұл жұрнақ сан есімдерге XII ғасырға дейін жалғанған
Мысалға «Һибат-ул хақайиқ» ескерткішінің 209-210 бәйіт жолдарында:
Сүчүг таттың ерса ачыққа анун,
Бир+ин келса рахат келүр ранж он+ун.
(Тәтті жесең ащы жеуге дайындал.
Рақат біртіндеп келсе, реніш ондап келеді), – делінген
Мұндағы бир+ин, он+ун «қырқ+ын» үлгісімен жасалған
Қысқасы, «қыз-қырқын» қос сөзі «қырық қыз» деген лексикалық мағына береді
Олай болса, «қырық» сан есімі неге «қыз» зат есімінің соңында тұр? Ежелгі дәуірлерде анықтауыштардың барлығы өзі анықтайтын сөзінің соңында тұрған
Мұның сарқыншағы (қазіргі дәуірде) көбінесе, адам есімдерінде кездеседі
Мысалы, Алтынсары (қазір «сары алтын»), Айсұлу (қазір «сұлу ай»), Күнсұлу (қазір «сұлу күн»), Таңжарық (қазір «жарық таң»), кеш жарық (қазір «жарық кеш»), күн ұзағына (қазір «ұзақ күн»), тағысын тағылар.
«Қырық қыз» фразеологизмінің шығу төркінін қалай түсіндіруге болады? Қазақ ертегілерін оқып отырсақ, хандардың қай-қайсысының қызын әрдайым қырық қыз қоршап жүрген
Олардың барлығы «күң, қызметші» екендігі айтпаса да түсінікті
Бұл тіркес қоғамның өзгеруіне байланыс­ты келе-келе күңгірттенген.
Шетелдегі белгілі ғалымдардың бірі К.Гринбек қырқын сөзін «қыз» сөзіне гүн/күн көптік-жинақтау жалғауы қосылуы арқылы жасалған деп таниды
­Сонда қыз ротацизм заңдылығы бойынша [з~р] дыбыс­тарының ауысып айтылуы­на бай­ла­­нысты қыз>қыр+күн болып, одан түбір сөз ыңғайына қарай жалғау жуанданып, қыр+қын болып қалыптасқан
К.Гринбектің этимологиялық талдауына сүйеніп, қырқын көне сөзін «қыздар» деп түсінсек, біріншіден, «қыз-қырқын» қос сөзі «қыз қыздар» болып шығар еді
Бұл дегеніміз – мағынасыздық
Екіншіден, ротацизм заңдылығы бойынша, [з~р] дыбыстарының ауысып айтылуы тарихта болған емес
Мұның қате теория екендігін 1994 жылы жарияланған «Қазақ тілі лексикасы дамуының этимологиялық негіздері» аталатын докторлық монографиямызда егжей-тегжейлі дәлелдедік
Бұған қайта оралудың қажеті жоқ.
Сөз төркінін ескіше-жаңаша ашудың арасындағы айырманы зерттеушілер ғана емес, қарапайым зиялы оқырмандар да зерделеуі үшін осындай қадамға баруымызға тура келді
Қорыта айтқанда, лингвостатистикалық (арифметиканы пайдалана отырып, тілдік талдау жасау), лингвотекстологиялық (бір түпнұсқадан [уақыттың өтуіне байланысты] пайда болған бірнеше көшірмені бір-бірімен салыстырып, соның арқасында айқындалған өзгешеліктерді тілдік тұрғыдан талдау) әдістер, математикалық (бұл тәсіл уақыт өлшемі дегенді білмейді) әдістер негізінде түбірлер мен қосымшалардың этимология­сы әлдеқайда ұтымды ашылады демекпіз.
