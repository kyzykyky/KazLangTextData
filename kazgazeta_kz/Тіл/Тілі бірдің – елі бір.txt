Қазақстан халқының жарасқан бірлігі мен ынтымағы – жайма-шуақ бейбіт аспанымыздың кепілі
Тәуелсіздік алған 25 жыл ішінде елімізде тұратын әр ұлт өкілі мұны баршаның ынта-ықыласы мен қыруар еңбегінің нәтижесі деп біледі, бағалайды.
Елордада Астана қалалық Тілдерді дамыту басқармасының ұйымдастыруымен «Тілі бірдің – елі бір» атты мерекелік кеш өтті.
Кешке жиналғандар алдымен «Ел бірлігі» бейнетаспасынан әр жылдары Қазақстанға қоныс аударған ұлт өкілдері туралы деректі фильмді тамашалады
«Ел мақтаныштары» атты бейнесюжет те көрермен назарына ұсынылып, Асылы Осман, Мая Веронская, Максим Рожин және т.б
тіл жанашырларының еңбегі ерекше құрметке ие болды.
Айтулы іс-шара барысында Астана қалалық Тілдерді дамыту басқармасының басшысы Тілеуғали Қышқашбаев барша көрерменді Қазақстан халқының бірлігі күні мерекесімен құттықтады.
– Мені қазақ тілінің, қазақ халқының салт-дәстүрінің, өлең-жырының ортақ қазынаға айналып келе жатқаны қуантады
Бүгінде өзге ұлт өкілдерінің қазақша еркін сөйлеп, тілімізге құрметпен қарауы – ел бірлігінің басты айғағы
Халқымыз әрқашан береке-бірлікті, айрандай ұйып отырған тыныштықты ұстанған
Жеріміз қандай кең болса, жүрегіміз де сондай кең
Туған елге деген сүйіспеншілік тілге деген сүйіспеншіліктен басталады
Мемелекетіміз, мемлекеттік тіліміз өркендей берсін, – деді Т.Қышқашбаев.
Одан әрі сөз кезегі Сұлтан Оразалинге берілді
Ол Ақмола қаласы алғаш еліміздің Астанасына айналған кезде бір ғана қазақ мектебі болғанын, сол кездегі облыс басшысы қызметін атқарған Браун мырзамен осы мектептің жай-күйін жақсарту туралы келісімге келгенін айтты
Сонымен қатар қазіргі таңда елордада 40-тан астам таза қазақ мектебі жұмыс істеп жатқанын тілге тиек етті
Өз кезегінде Астана қалалық мемлекеттік тіл қозғалысы басшысының орынбасары, ақын Бақытжан Тобаяқов та мемлекеттік тіл жайында өз ойын ортаға салды.
– «Кезінде ХІХ ғасырда Ресейде француз тілі сәнге айналып, бәрі французша сөйлеген екен
Өйткені француздардың мәдениеті көпке үлгі болған
Сондай дәрежеге біз де жетуіміз керек
Әдебиетіміз, өнеріміз өркендеуі керек
Тіліміз де дами түсуі тиіс
Қазақ тілі әлемдегі ең бай тілдердің бірі екенін есімізден шығармайық
Бір өкініштісі, тіліміздің қадірін әлі толық түсіне алмай жүрміз
Жоғарыдағы шенеуніктердің көпшілігі, өзіміздің қазақтардың біраз бөлігі қазақ тілінде сөйлемейді
Өзге ұлт өкілдері мемлекеттік тілде сөйлейді дейміз, бірақ олар бар жоғы 2,5 пайыз ғана екен
Сондықтан бұл бағытта көп жұмыс жасауымыз керек, – деді Б.Тобаяқов
«Тілеп Қобыз» сарайы жүрек тебірентерлік әуезді ән-күйге, сезімге толы өлең-жырға бөленді
Іле опера әншісі ­Азамат Жылтыркөзов итальян, Татьяна ­Хасьянова қазақ және орыс тілдерінде ән шырқаса, Александр Асанов, Ольга ­Рычкова, Зинура Құрбанова бастаған бір топ жастар қазақ тілінің мәртебесі ­жайында айтып, ақын өлеңдерінен үзінді оқыды
Нұрболат Арзамасұлы саз сырнаймен қазақ, орыс, украин, татар, өзбек, қырғыз, поляк әндерінен поппури орындап көпшіліктің ыстық ықыласына бөленді.
Кеш соңында Астанадағы №82 дарын мектебінің үшінші сынып оқушысы Айкерім Ақкербез әуелете шырқаған «Атамекен» әні ұлтымыздың рухының асқақ, тілі мен ділінің мәртебесі биік екендігінің жарқын көрінісіндей болды.
Ғазиз ҚҰРМАШҰЛЫ
