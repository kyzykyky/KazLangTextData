Бәрі бірауыз сөзден басталды
Ауылдан келген он жетіге толмаған баламын, Мылтықбай деген есімге таң-тамаша қалып, «Мынау Ружебай ғой» деп едім, жақпай қалдым
Оның үстіне екеуміз курстың кенжесі екенбіз
Курстағыларға Ауыл шаруашылығы институтынан ауысып келген әрі Шелектегі темекі теруге қатыспай қашып жүрген баланың сөзі түрпідей тиді
Бәрі мырс-мырс күлді
Марқұм Сейтқұл Оспан мен Төрекелді Байтас дән риза, бәрін тәпіштеп түсіндіріп, «диагнозды» дәл қоятын Әшірбек бірден мен жаққа шығып кетті
Сөйтіп, «тыңның құрдастары» осылай жікке бөлініп шыға келдік. 
«СХИ-ды жарытпаған сен журналистиканы жарытам дейсің бе?!» деп Әшірбек құрдасым маған көңілі көнши қоймады
Бірақ біраздан кейін қарасам, «Мырзашөлде» шыққан жап-жақсы мақалалары бар екен, аудандық, облыстық газеттерге шыққан өлеңдері бар, жалпы, өлең өлкесіне дайындықпен келіпті, поэзия әлеміне құр әншейін емес, белін бекем буып кірісіпті
Бұның бәріне кейін Мылташпен дәмханада шай ішіп отырғанда етене білістік
Кейін, тіпті, маған көңілі көншіп, ыстық ілтипатын да сездіре бастады
Бір рет оңаша сырласқанда: «Сен агрономдықтан босқа келгенсің ғой» деді ақтарылып
«Соған өзім де өкініп жүрмін» деп шынымды айттым
Қайтеміз, тағдыр ғой
«Бір бас агрономның орны үңірейіп бос қалды ғой» деп Әшірбек әлемнің бар шындығын бетіме басты.
Мен оған «Ружебай» десем, ол маған ренжіген екен
Кейіннен «Бұл Ружебай ғой» деп телефон соғатын болды
Демек, ар жағында бір риза ілтипат тұрған сияқты
Құрдастың аты – құрдас
Ол қашан да өзінің көк дөнен көңілін білдіріп тұрады.
Өзі еңбек жолын Өзбекстандағы Мырзашөл аудандық «Достық» газетінен бастап, тілшіліктен редакторлыққа дейінгі жолдан өтті
Баспасөзге байланысты тәмсілдің бәрін біледі
Баспа, полиграфия, кітап насихаты саласында, ең беделді басылым «Мәдениет және тұрмыс» (қазіргі «Парасат») журналында жұмыс істеп, журналистік үлкен жолды артта қалдырды
Біздің қатарымызда шығармашылық жұмысты да еркін әрі ерте бастаған осы Мылташ
Өйткені шығармашылық адамына атқан оқты дәл тигізу де екінің бірінің қолынан келе бермейтін мергендік
Өзі белін байлап жүретін кеселге ұшыраса, ол – тағдырдың сыйы
Оны Мылташ алақан жайып Алладан сұрап алған жоқ.
Кітап шығарудан да ешкімнен кенде емес
Біздің қатарымызда өлең жазудан да, тарихи тақырыпқа қалам сілтеп, очерктер топтамасын бұрқыратқан да осы Мылташ
Кейбір өлеңдеріне ән жазылып, әншілер ырғалып тұрып шырқағанда бәріміз балқып, не болғанымызды білмей қаламыз
Мұны Әшірбек мойындады
Әшір мойындаған адам тегін адам емес.
Заман өзгеріп, тәуелсіздіктің тәтті нанын жеп, тәуелсіз басылымдар өмірге келе бастағанда, бірінші болып басын қылтитқан да осы Мылташтың «Мырзашөлі»
Ол – анау-мынау емес, ел іздеп жүріп оқитын, әдебиеттің мұңын мұңдап, халықтың жоғын жоқтаған басылым болды
Ол – өзімізге жылы сөз айтқандықтан емес, халықтың сөзін сөйлеп, әдебиет пен елдің барын бар, жоғын жоқ деп әділін айтқандықтан
Әйтпесе, тәуелсіз басылымбыз деп, «аузына келгенді көкіп кететін» меншік иелері аз емес
Мылташта мәдениет бар, әдебиеттің әдепті сөзі бар.
Ол – ақын
Оншақты өлең кітаптың авторы
Біздің курстан шыққан Ұлықпек пен Мылтықбай – өлеңнің әдемі өрнегі
Біз олармен мақтанамыз
«Балқаймақ», «Айналайын анашым», «Баспалдақтар», «Маржан тас», «Аманат» кітаптары ата-бабасының Мылташқа тапсырып кеткен аманатындай көрінеді де тұрады
Бұның көбісі – жүрегінің лүпілі – өлең кітаптары болса, шежіре мен ата-баба тағдырын толғаған очерктер ел-жұрттың көңілінен шығып, көкейіне ұялады.
Әшірбектің жөні бөлек
Онымен бір жыл, бір ай, бір күнде туғаным көзге ұрып тұрады
Бір қалыпқа сыймай да қаламыз
Өмір осынысымен қызық.
Мылтықбай – мерген
Орысшасы «Ружебай»
«Ружебай» деп қой жақпай жүргенім.
Енді жақпай көр.
Жағатын сөзді айта білу керек.
Әшірбек құрдасым: «Сен айтар сөзіңді білмейсің» деп маған көңілі толмайды.
Алтыншы ондықта көп нәрсені үйрендік қой.
Өмір үйретеді.
Алпыс аз жас емес.
Қуандық ТҮМЕНБАЙ,
жазушы, Халықаралық Алаш және Астана-Бәйтерек сыйлықтарының иегері
