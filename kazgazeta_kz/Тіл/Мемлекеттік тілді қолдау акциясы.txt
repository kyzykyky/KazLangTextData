Өткен жексенбіде Қазақ мемлекеттік медицина университетінің конгресс-холында мемлекеттік тілді қолдау акциясы өтті
Акцияға негізінен республикамыздағы қоғамдық қозғалыстар, демократиялық, патриоттық партиялар мен жастар ұйымдары, сондай-ақ зиялы қауым өкiлдерi қатысты
Жиналғандардың көпшілігін жастар жағы құрады.
Ақын, қоғам қайраткері, «Мемлекеттік тіл» қоғамдық қозғалысының төрағасы Мұхтар Шаханов басқарған жиынға Қазақстан Республикасы Тіл комитетінің төрағасы Бауыржан Омаров, Алматы қалалық Тілдерді дамыту басқармасының бастығы Мамай Ахетовтер де қатысып, мемлекет тарапынан жасалынып жатқан шаралар мен алда жүзеге асырылатын игі жұмыстар жөнін­де жиналған көпшілікті хабардар етті.
«Тәуелсiздiктi қорғау» халық­тық-демократиялық қозға­лысы­ның ұйымдастыруымен өткен осы жолғы «Мемлекеттiк тiлдi қолдау» акциясында айтылған пікірлердің түйіні негізінен «Мемлекеттік тіл туралы» Заң қабылдауға келіп тірелді
Қазіргі қолданыстағы «Тіл туралы» Заңға өзгерістер енгізу де назардан тыс қалған жоқ
Мемлекеттік тіл агенттігін, тіл инспекциясын, арнайы тіл институтын  құру, 24 сағат мемлекеттік тілде хабар тарататын телеарналарды кешіктірмей ашу  мәселелері де көтерілді
Мемлекеттік қыз­меткерлердің мемлекеттік тілде сөйлемеуі де қатаң сынға алынды
Шетелдің ақпараттық шабуылынан сақтанып, елімізге келетін Ресей газет-журналдарына шектеу қою мәселесі де жиналғандарды бейжай қалдырмады
Еліміздегі бала бақшалар мен мектептерді мемлекеттік тілге көшіру, сондай-ақ шетелден келетін қандас бауырларымызға тездетіп азаматтық беру мәселесі де айтылды
Айтпақшы, сондағы бір ағамыз Үкіметтің «келесі жылы 25 мың мемлекеттік қызметкер қысқаруы мүмкін» дегенін тілге тиек етіп, «олар негізінен мемлекеттік тілді білмейтін қызметкерлер болсын» деген ұсынысын жеткізді.
Жиын соңында мемлекеттік тілдің қазіргі жайына алаң­дау­шылық білдірген аға­йын­ның барлық пікір-көзқарастары жи­нақталып, құзырлы мекемелерге үндеу жарияланды.
Қайнар ДӘУКЕН
