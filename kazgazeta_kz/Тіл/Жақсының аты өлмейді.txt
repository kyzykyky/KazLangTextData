Бір күні Абылай хан билері бас қосып отырғанда:
– Дүниеде тозбайтұғын нәрсе бола ма, өлмейтұғын жан бола ма? Тозбайтұғын не нәрсе, өлмейтұғын не нәрсе? Осыны тауып беріңдер де, менен қалағандарыңды алың­дар, – депті.
Сонда отырғандардың біреуі:
– Тас тозбайды, темір тозбайды
Асқар тау өлмейді, аққан су өлмейді, кара жер өлмейді, Ай мен Күн өлмейді – деп бірі оны, бірі мұны айтыпты
Бұл сөздер ханның көңіліне қона қоймапты.
Сонда түбі-тегі Қыпшақ, Таймас Жұдас деген жұпыны киімі бар бір кісі тамам билер гуілдесіп, дүрілдесіп отырғанында ләм-мим деп тіл қатпай, сөз тыңдапты
Сонан бір орайы келгенде орнынан ұшып тұрып Абылай ханның алдына шарт жүгініп, отыра қалып сөйледі.
– Алдияр тақсыр! Бұлардың айтып отырғаны тозатұғын нәрселер, өлетұғын нәрселер
«Тозбасты ұста соқпаған, өлместі Құдай жаратпаған» демей ме? Міне, мен тозбайтұғын не, өлмейтұғын не айтып берейін
Құдай дескен құда болады, құшақтасқан дос болады
Дос болғанда бірінен бірі жүйрік ат алады, қыран құс алады, түзу мылтық алады
Жүйрік ат өледі, қыран құс ұшады
Түзу мылтық қисаяды
Достық сондаймен тозады
«Төсекте бас қосылсын, төскейде мал қосылсын» деп құда болады
Киіт саларда бір дау, мал берерде екі дау, үйге енгізерде үш дау, ұзатарда төрт дау, осы даулардың бәрі де тозады
Бірімен бірінің құдалығы да тозады
Құдай қосқан құда емес, құшақтасқан дос емес
Бірінен бірі жан аяспайтұғын, көрмесе сағынып тұратұғын екі тату болады
Тозбағанда, сол екі татудың достығы тозбайды.
Қара жердің өлгені –
Қар астында қалғаны.
Асқар таудың өлгені –
Басын мұнар шалғаны.
Аққан судың өлгені –
Мұз боп тоңып қатқаны.
Ай мен күннің өлгені –
Түнеріп барып батқаны.
Өлмегенде не өлмейді?
Ғалымның жазған хаты өлмейді,
Жақсының аты өлмейді, – дегенде естіген жандар сілтідей тұнды
Абылай хан да айызы қанып, риза болды
Қамқа тонын бас қылыпүстінежауып, Таймас Жұдасқа толық «тоғыз» сый беріпті.
Отырғандар шулай қоя береді: «Батырдан – сауға, мергеннен – сыралғы» бізге алған олжаңнан байла! — десіп.
Сонда Таймас Жұдас шешен:
— Мұны бір қимас дүние көріп, байламай бара жатқаным жоқ, «Атамыз Абылай ханның бір айтқан сөзін шешіп беріп, алған жүлдесі екен» деп, балаларым мұра қылып, айта жүрсін» деп алып барамын деп байламастан алып шығып жүре беріпті.
Білгенге – маржан
Ауыл көші – жыл маусымына және шаруашылық жағдайына сәйкес баспана мен дүние-мүлкін көліктерге артып, төрт түлік малын айдап, белгілі бір орынға бет түзеген ауыл.
Қыз көші – ұзатылып бара жатқан қыздың жасау-жабдығы артылған көш
Төркінінен алыстағанша қыз көші дейді.
Келіншек көш – ұзатылған қыз көші өз жұртынан алыстап, басқа ру жеріне жеткеннен бастап, келіншек көші деп аталады
Мұндай көштің барар жері алыс болса, көшті қорғаушы сайлауыт жігіттер ере жүреді.
Қаралы көш – кісісі қайтыс болғанын әйгілейтін, әлі де болса қара жамылып бара жатқандығын білдіретін ерекше белгілері бар жылаулы көш.
Үркін көш – күтпеген жерден ел арасында туындаған саяси дау-дамай немесе шапқыншылыққа, болмаса аса қауіпті індеттің шығуына байланысты мезгілсіз жолға шыққан көш.
Салқар көш – Көштің мұндай түрі сайын далада ұзақ жолға шыққан, күн сайын толассыз көшетін үлкен көштерге қатысты айтылады
Әдетте, бойлық бойлап, күзде теріскейден оңтүстікке, жазғытұрым оңтүстіктен теріскейге бағытталған салқар көш жүріп өтетін жолдың ұзындығы мың шақырымнан асатын болған.

Гүлсінай ИСАЕВА,
А.Байтұрсынұлы атындағы Тіл білімі институты
Этнолингвистика бөлімінің аға ғылыми қызметкері,
филология ғылымының кандидаты


Гүлсінай ИСАЕВА,
А.Байтұрсынұлы атындағы Тіл білімі институты
Этнолингвистика бөлімінің аға ғылыми қызметкері,
филология ғылымының кандидаты
