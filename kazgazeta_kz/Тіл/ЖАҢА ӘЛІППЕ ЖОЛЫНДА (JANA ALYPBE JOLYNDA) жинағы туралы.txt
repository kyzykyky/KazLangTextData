Қазақстан Республикасының Президенті Н.Ә.Назарбаев «Қазақстан-2050» Стратегиясы: қа­лып­тасқан мемлекеттің жаңа ­саяси бағыты» атты Қазақстан халқына Жолдауында: «Біз 2025 жылдан бас­тап әліпбиімізді латын қарпіне, латын әліпбиіне көшіруге кірісуіміз керек
Бұл – ұлт болып шешуге тиіс принципті мәселе
Бір кезде тарих бедерінде біз мұндай қадамды жасағанбыз
Балаларымыздың болашағы үшін осындай шешім қабылдауға тиіспіз және бұл әлеммен бірлесе түсуімізге, балаларымыздың ағылшын тілі мен интернет тілін жетік игеруіне, ең бас­тысы – қазақ тілін жаңғыртуға жағдай туғызады» деп атап өткен болатын
Осыған орай тілші-ғылымдар тарапынан латын әліпбиіне көшудің лингвистикалық, экономикалық, әлеуметтік, психологиялық негіздері зерттелу үстінде.
Біз бұл мақаламызды латын қарпіне көшу мәселелеріне арналған «Жаңа әліпби жолында» атты мақалалар жинағына арнамақпыз
Жинақ 1927 жылы Қызылорда қаласында Жаңа түркі әліпбиін енгізу жөніндегі комитет баспасынан К.Тоқтабайұлы мен Мұқтар Мырзаұлының құрастыруымен жарық көрген
Кітап төте жазумен басылғандықтан, көпшілік қауымға арнап, кирилл қарпіне түсірілді
– Бір атап өтерлігі, кітаптан алынған жазбалар түпнұсқа күйінде берілді
Сондықтан сөз қолданысында кейбір стилистикалық өзгешеліктер кездесуі мүмкін.
Жинақтағы Мұқтар Мырзаұлының «Дыбыс белгілерін негізінен өзгерту керек» атты мақаласында латын қарпі мәдениеттің көрсеткіші ретінде аталып, оны тез үйреніп кетуге болатыны айтылады
Мақалада латын әріптерін алғандағы қазақ әліпбиі былайша көрсетіледі:

Жинақтағы Нәзір Төреқұлұлының «Бізге қандай әліппе керек?» атты мақаласы А.Байтұрсынұлы емлесінің жақсы тұстарын бағалаудан басталады
Алайда автор араб әрпінің төмендегідей «міндерін» көрсетеді: 1) оқыту жағынан; 2) жазудағы қолайсыздық; 3) медицина, саулық жағынан (бір-бірінен айырмасы аз, тануы қиын әріптерді оқи-оқи көз бұзылады); 4) санды жазудағы қолайсыздық; 5) білім кітаптарын жазудағы ыңғайсыздықтар (медицинада, алгебрада я геометрия кітабында ұшырайтын формулаларды жазу мәселесі); 6) музыкада қолданудың қиындығы; 7) бас­па шығыны, жазуға кететін уақыттың көптігі, 8) жазу мәшинесі мәселесі; 9) Еуропаның баспахана-баспа ісіне кіргізетін жаңалықтарынан алшақтау; 10) Еуропа тілдерін үйрену мәселесі.
Әрі қарай автор өз бағдарламаларын ұсынады: «Татардағыдай, латын әліппесі принципі қабыл алынғаннан соң, жаңа қазақ әліппесі жасалсын
Онан соң жаңа әліппе жұрттың съездерінен өтсін
Қалың ел бұл мәселенің не екенін толық білсін
Газеттерде, жорналдарда, мектептерде мақалалар, баяндамалар беріліп тұрсын
… Ұсынған программамыздың бірі бірінші бөлімі
Сол арада «оқу құралы» сықылды бас­тауыш мектеп кітаптары ескішілдіктен тазартылып заманымыздың талабына, керегіне қарай түзетіліп, аяғына үлгі, өрнек боларлық дәрежеде бес-он бет латынша тегіс қосылсын дейміз
… Программамыздың үшінші бөлімі: қазақ-қырғыз арасына жаңа әліппенің идеясы біраз жайылып кеткен соң, қалың елдің көзі жаңа таңбаларға үйір болған соң, ел ішінде жаңа әліппемен жазатын кісілер көбейген соң жаңа әліппе кеңсеге кіргізілсін дейміз
Ол заман кеңселерде қазақшаны жүргізу жеңіл болады».
Жинақтағы Әбдірақман Байділ­дә­ұлы­ның «Жаңа әліппе тарихынан» атты мақаласында латын әліпбиіне көшу мәселесінің тарихы айтылады
Автор бұл мәселе төңірегінде Қазақстанда жаңа әліппешілер қоғамы (қысқаша «ЖӘҚ») құрылғанын айта келіп, оның жұмысына баға береді
Автор қолданылып отырған араб әрпінің төмендегідей кемшіліктерін көрсетеді: 1) бір дыбысты белгілеу үшін әртүрлі таңбалар қолданылады (бас, орта, соң, жеке) және соның өзінде де тіліміздің дыбыстарын түгел таңбалауға жетпейді; 2) араб әрпінің көбі бір түсті болғандықтан, оқытуға, оқуға, жазуға ауырлық келтіреді; 3) цифрларды жазу қиындығы; 4) араб әрпінің біркелкі болмай бірі үлкен бірі кішкене болуы; 5) алгебра, геометрия, физика салаларындағы формулаларды жазудың қиындығы; 6) музыкада қолданудың қиындығы; 7) баспада жұмысы жөніндегі кемшіліктері (шығын, уақыт), 8) араб әрпінің өнерлі жұрттардың, өзге елдердің мәдениетімен танысуға жарамсыздығы.
Ә.Байділдәұлы латын әліппесінің: «1) әріп санының аздығы, 2) үлкенді-кішілі екі әріптің түрі қолданылатындығы» сияқты екі үлкен мінін көрсетіп,бұл кемшіліктерді жоюдың да жолдарын атайды.
Жинақта профессор Пантелеймон Крестовия Жузенің «Араб әліппесінің тарихы» атты мақаласы Т.Шонанұлының аударуымен берілген.
Ал академик В.В.Бартольдтің «Ескі әліппе мен жаңа әліппе мәселесі» мақаласында латын әліппесін алудың әдістері көрсетіледі: 1) латын әліпбиін алғанда түркі тілдерінің дыбыстарын таңбалау үшін бірлі-жарым жаңа әріп қосу керек; 2) түркі тілдерінде кейбір дыбыстар Еуропа тілдеріне қарағанда басқаша айтылуы мүмкін; 3) барлық түркі елдерінің әліпбесі біреу ғана болу керек; жаңадан қосылатын әріп неғұрлым аз болу керек, латын әрпі өзінде қандай дыбысқа ие болса, түркі тілдерінде де сол дыбысқа ие болу керек.
Жинақта Профессор Н.Ашмарин­нің «Жаңа әліпбе мен ескі әліппе жайында» атты мақаласында араб әліпбиі мен латын графикасын қолдану тиімділігі екі жағынан қарастырылады.
Профессор Л.Жирковтың «Шығыс елдерінің әліппесін өзгерту туралы» деген мақаласында орыс мемлекеті өзіне қараған елдерге арнап орыс әліпбиін алдырмақ болғандығы айтылады
Бұрынғы бір дыбысты көрсететін әріпті сол күйінде екінші бір дыбысқа арнаудың зияны бар, әзербайжан тіліндегі орыс әліпбиіндегі «з» әрпінің «ш» дыбысына арналғаны дұрыс емес делінеді
Автор латын, орыс, араб әліпбилеріне талдау жасай отырып, латын әліпбесін қай жағынан болса да ең қолайлысы деп көрсетеді.
«Түрік жаңа әліппесі туралы» мақаласында профессор Шобанзада жаңа әліппе мен араб әліпбиін салыстыра келе, мынадай қорытындыға келеді: «түркі елі жаңа әліппеге көшу деген мәселе өмірде шығыс елдерінде болмаған зор бір жұ­мыс екен; жаңа әліппеміз «жаңа» деген атақ алуға орыны бар екен; жазу-оқуды жеңіл­детіп, түркі тілін дұрыс суреттей алғандығынан жаңа әліппенің «түркі әліп­пе­сі» деген атақтыда алуға ылайымы бар екен
Тіл маманы болғандағы менің ойым осы».
Жинақтағы бұдан кейінгі мақала «Латын әрпінің араб әрпінен жеңілдігі бар» деп аталады
Авторы Ж.С
деген лақап атпен берілген
Автор латын қарпі мен араб қарпін салыстыра келе, өз тәжірибесінен мынадай қорытынды шығарады: 1) ба­ла­лардың аз уақыттың ішінде жеңіл сөйлемдерді өздігінен оқып, жаза алуы; 2) шала сауатты жастардың 3-4 күн ішінде латынды тез игеруі; 3) үйретудің жеңілдігі; 4) жазу шапшаңдығы.
Жинақтағы бұдан соңғы «Жапанда жаңа аліпбе» деген мақаланың авторы да А.З
деген лақап атпен берілген
Мақалада Ыстанбұлда шығатын «Жұмурыиет» газетінің 21-інде шыққан санында латын әліпбесінің Жапонияда қолға алынып отырғандығы айтылған.
Бұдан кейінгі Зияш есімді автордың «Жаңа аліпбешілер қоғамын күшейту керек» атты мақаласы жарық көрген
Бұл мақалада латын мәселесі туралы Баку қаласында басталған істің ұсақ респуб­ликаларда жергілікті жаңа әліппешілер ұйымдары ашылып, жұмыс жүргізіліп жатқандығы айтылады.
Жинақта берілген «Түрікте латын әліп­песі» атты мақаласында Т.Шонанов Фран­цияның «Беңиол», «Таң» деген газе­тінде жарияланған «Түркиеде латын әліпбесі» деген мақаласына талдау жасаған.
Аталмыш мақалада Қазақ жаңа әліпби комитетінің 1927 жылы атқаратын істері туралы айтылады:
«1) Бүтін түрік елдерін қашып кетпес­тей қылып жаңа әлібби жасау.
2) Кесбе жана жарға қадайтын жаңа әлібби басып шығару.
3) Балаға арнап бір, ересекке арнап бір әлібби басып шығару.
4) Латыншаларға жәрдем берерлік нұсқау кітабын шығару.
5) 5 табақ теруге жететін латын әрпін алдыру.
6) Қоғам, ұйымдарының ережелерін басып шығару.
7) Латыншалар қоғамын, ұйымдарын ашу үшін жер-жерде маусым ашу.
8) Газет-жорнал жүзінде жаңа әлібби туралы үгіт тарату.
9) Жаңа әлібби жұмысына басшылық қылатын адамдар дайарлау».
Жинақтағы Т.Шонановтың «Орта Азияда латын әліппесі» мақаласында маусымның 1-інде Бакуде болатын жалпыресейлік жаңа түрік әліпбиінің кіндік комитетінің толық жиналысына Қазақстаннан оған ешкімнің бара алмағандығы, бірақ өз ойларын телеграмма арқылы жібергендігі, Орта Азиядағы түркі елдерінің Баку жиналысының алдында Самарқан қаласында болған жиналысқа Қазақ­стан, Қырғызстан, Өзбекстан елдері­нің өкілдері қатыс­қандығы айтылады.
Осы Самарқан жиналысында Орта Азиядағы түркі елдерінің жаңа әліппесінің негізі төмендегіше көрсетіледі:
«1
Жаңа әліпби үндестік заңына бағындырылып алынсын, үйткені бұл заң күш, теқнійке жағынан көп күтімтарлық келтіреді.
2
Жаңа әліпби латын негізімен алынсын, латын әріптерінің түрі, дыбыс өзгертілмесін.
Латын әрпі түрік дыбысына жетпеген иа үйлесбеген бірен-саран жерде латын негізі мен әліпби ұстап отырған ағылшын, пірансі, ійталы сыйақты елдерден әріп алынсын.
3
Бір дыбысқа бір әріп қана алынсын, қоса әріп болмасын.
4
Латынның түбірінде болмаса, әріпке жаңадан тоқтап, үст сыйақты таңбалар қойылмасын.
5
Түрік елдерінде бірдей айтылатын дыбыстардың таңбалары да бірдей болсын.
6
Үлкен әріп алынбасын, теқнійкеге қолайсыз келмеген жерде әріптің жазба-баспа түрлері бір-бірден жақындау болсын
Латын әліпбиіне жаңадан әріпті қолдан келгенше кірістірмеуге тырысылсын».
Осы ережелердің негізінде әліпбидің мынадай түрі қабылданады:

Мақаланың соңында осы әліпбимен жазылған М.Жұмабаевтың өлеңі және «Қа­ратаудың басынан көш келеді» өлеңі­нің бір шумағы үлгі ретінде беріледі.
Жинақтың соңында жаңа әліпби жайында оқуға қажетті материалдар тізімі бе­рілген.
С.ҚҰЛМАНОВ,
А.Байтұрсынұлы атындағы Тіл білімі институты терминология бөлімінің меңгерушісі, филология ғылымының кандидаты, доцент
Ж.ШЫНЫБЕКОВ,
«Ғылым ордасы» РМК ғылыми қызметкері
Т.ТАЛҒАТ,
«Ғылым ордасы» РМК ғылыми қызметкері
