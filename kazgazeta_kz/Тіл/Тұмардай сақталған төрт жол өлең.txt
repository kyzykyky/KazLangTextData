1984 жылдың күз мезгілі болатын
Ауданда жиын-теріннің қызу жүріп жатқан кезі
Совхозда директор болып жұмыс істеймін
Қырманда 200-ден аса адамдар жүгері аршып, оны астық комбинатына жөнелтеді
Кеңестік заманда, әсіресе осындай науқанды әрі жауапты кездерде үлкен, ірі шаруашылықтарға міндетті түрде ауданнан жоғары лауазымды адамдар келіп ұйымдастыру жұмыстарын бақылап, қажетті көмектер жасайды
Бізге облыстық кәсіподақтар комитетінің төрағасы, ұзақ жылдар түрлі қызметтерде басшы болған, тәжірибесі мол әрі ақын Әнуарбек Жүнісалиев ағамыз келген еді. 
Шаруа барысымен танысып, әңгімелесу барысында ол кісі төс қалтасына қолын салып жазу блокнотын алып жатыр еді, сол кезде оның қойын дәптерінің арасынан бір тілдей қағаз жерге түсіп қалды
Ағамыз зор денелі болғандықтан, жерге түскен қағазды еңкейіп алуы да қиынға соғатыны белгілі ғой
Мен дереу әлгі қағазды өзім алып бермек болдым
Қарасам, шағын парақтың бетінде мынадай өлең жолдары жазылған екен.
Ана тілін білмеген,
Ақылы жоқ есекбас.
Ана тілін сүймеген,
Елін сүйіп жарытпас, – деген өлеңнің тұсына ұмытпасам қырғыз ақыны А.Тоқамбаев деп жазылған екен
«Осы бір шумақ өлеңді ол не үшін төс қалтасында сақтайды?» деген ой санама ұялап, ойланумен болдым
Сөйтсем, ағамызды қазақ тілінің сол кездегі жай-күйі толғандырып, онысын сыртқа шығарып айта алмай, іштей қиналып жүрген екен ғой
Оны кейін түсіндім.
Қаланы былай қойғанда, ауыл тұрғындарының жетпіс пайызы қазақтар да, отыз пайызы басқа ұлт өкілдері: орыс, неміс, шешен, күрділер болды
Оның өзінде шешендер, күрділер түгелдей дерлік қазақша сөйлейтін де, немістер мен орыстардың жартысына жуығы қазақшаны жақсы меңгергендер еді
Соған қарамастан совхоздардың, мекемелердің іс қағаздары, жоғары орындарға жолданатын хаттар тек орыс тілінде дайындалатын
Сондықтан болар, осы жайды көріп жүрген ағамыз қазақ тілінің тағдырына алаңдап, тіл туралы өлеңді жүрек тұсына сақтап жүргені.
Ол заманда тіл мәселесін қозғау, оны өмірге енгізейік деп айту мүмкін де емес еді
Қозғадың болды – ұлтшылсың, ұлт араздығын тудырғалы отырсың, саясатқа қарсысың деп айыпталып, түрлі жазаны арқалайтын еді
Қаншама зиялыларымыз қазақтың ұлттық құндылықтарын өмірге келтірмек болғаны үшін түрмеге тоғытылды
Бұлар тарих бетіне енді шығып жатыр
Ал күнделікті өмірде, тұрмыс-тіршіліктің барлық салаларында орталыққа жалтақтаумен болдық
он қазақ бір орыс тұрған жерде сөздің қисыны келе ме, келмей ме, ұйқасының бар-жоғына қарамастан жаппай орыс тілінде сөйледік.
Егер кеңестік құрамда солай тұра бергенімізде енді 10-15 жылда жаппай орысша сөйлеп, ана тілімізден, дінімізден айырылып қалуымыз мүмкін еді
Нағыз мәңгүрттік сонда болар еді
Мектебің орысша болса, балабақшада орысша тәрбие берілсе, жұмыста іс қағаздар мен сөйлеу тілі орысша болса қайда барасың, лаж жоқ
Дағыстанның ұлы ақыны Расул Ғамзатов айтқан: «Авардың тілі жойылса, менде жоқпынның» кебін киер едік.
Әйтеуір, Құдай сақтап, ішіміздегі қайнаған намысымыз сыртқа шықты
1986 жылы жастарымыз Кеңес Одағы басшыларының саясатына наразылықтарын білдіріп алаңға шықты
Батылдық пен батырлықтарын, ұлт намысын паш етті
Сол жастарды Кеңестік озбыр саясат азаптады, ұрып-соқты, қамады, қорлады, бірақ бәрібір сірескен сең бұзылды
Жүйе ыдырай бастады
Аңсаған еркіндігімізге, егемендігімізге қол жеткіздік.
Кеңестік кезде көп нәрсеміз бүлініп, қиратылып, жойылып кеткені жасырын емес
Енді қайта жинақтап қалпына келтіру оңайға түсіп отырған жоқ
Соның ішіндегі ең қажеттісі – тіл мәселесі
Көзі ашық, көкірегі ояу азаматтар тіл мәселесін жиі көтеріп, тіліміздің қазіргі жағдайына алаңдаушылық білдіріп жүр
Бірақ осының өзі олар үшін оңай болып тұрған жоқ
Өз жерімізде, өз елімізде тұрып өз тіліміз үшін күресуге тура келді
Орыс тілін өз ана тіліндей көріп кеткен бауырларымыздың қайсыбіреулері қарсылық танытып, әлі де сол әрекеттерін жалғастыруда
Тіпті мақтан тұтқан, тіл үшін күреседі, жанашыр болады деп үміттенген кейбір азаматтар неше түрлі қисынсыз қағидаларын алға тартып, орыс тілін қорғап бағуда
Егеменді ел болғанымызға 22 жылдан асты, осы мерзім ішінде бір емес, бірне­ше тілді меңгеруге болады емес пе?!
Бүгінде қалада не көп, түрлі бағыттағы ақпараттық-жарнамалар көп
Сол жарнамалардағы қазақша жазылған сауатсыз, ұйқасы жоқ сөйлемдерді, қателерді халыққа көрсетудің өзі күнә деп есептеймін
Сән ательелеріне Жанар, Айша, Қарлығаш, Назым, т.б
деп қазақша атау беріледі де, ал сол жазулардың тұсына өзге ұлттың қыздары мен ұлдарының суреттері ілінеді
Асханаға барсақ, көретінің өзбек ұлтының суреті, кәуап пісіретін жерге барсақ кавказдықтың суреті
Бұл қалай? Қазақтың қыздары мен ұлдары дүниежүзілік сұлулық байқауына қатысып, жүлделі орындарға ие болып жүрген жоқ па? Әлде қазақтар тамақ пісіріп, кәуап дайындай алмай ма?
1970 жылдары аты аңызға айналған батырымыз Бауыржан Момышұлы ағамыз Куба еліне барған кезінде оны әуелі турист есебінде, соңынан рес­публика басшылығының ұйғарымы бойынша туристерден бөліп, қонақ ретінде күткен екен
Сол сапары туралы ол студенттермен кездесуінде былай деген еді: «Куба елін араладым, әскери бөлімдерінде болдым, құрмет көрдім, тек бір қателігім – апаларыңды бірге алып бармағаным
Қазақтың қызының көркі мен қасиетін Куба қыздарымен еш салыстыра алмадым»
Міне, Бәукеңнің бұл намысты сөзі қазақ халқының сұлулығы ешбір халықтан кем емес екенін білдірмей ме?
Бүгінде Елбасымыз, Үкімет жетекшісі, Парламенттегі тіл жанашырлары қазақ тілінің мәртебесін көтеру туралы аз айтып жүрмесе де, тіліміздің дамуы баяу қалыппен келе жатқан сияқты көрінеді
Балабақшалар қазақшаға көшірілуі тиіс
Балалардың қабылдау қабілеті жоғары ғой, олар тілді тез үйреніп кетер еді
Мемлекеттік қызметшілерге қазақ тілінен біліктілік сынағын тапсыруды міндеттеу керек, сонда олар бір жылдың ішінде-ақ тілімізді меңгеріп аларына ешқандай күмәнім жоқ.
«Ерді намыс, қоянды қамыс өлтіреді» дегендей, намысымызды жоғалтпайық
Ел-жұртымыз аман болсын, қазақ тілі мәртебесін асқақтатайық.
Есенаман ОШАҚБАЕВ,
тіл жанашыры, еңбек ардагері,
зейнеткер
Жамбыл облысы 
Мойынқұм ауданы
