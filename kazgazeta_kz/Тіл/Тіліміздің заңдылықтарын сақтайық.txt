Байынқол ҚАЛИҰЛЫ, филология ғылымының 
докторы, профессор, Мемлекеттік сыйлықтың лауреаты
Мен қазақ-латын әліпбиі деп бұл жолы мемлекеттік тілді латын қарпіне көшіру жөніндегі жұмыс тобы мүшелерін Елбасымыз Нұрсұлтан Назарбаевтың үстіміздегі жылдың 9 қазан күнгі қабылдауы кезіндегі ұсынылған нұсқасын айтып отырмын
Бұл нұсқа Парламентке ұсынған алдыңғы жобаға қарағанда жақсырақ
«Жақсы» демей «жақсырақ» деп отырған себебім: бұл соңғы жобада да қазақ тілінің дыбыстық заңдарына сәйкес келмейтін, әлі де толықтыруға, түзетуге болатын жерлері бар.
Ең алдымен еске саларым: Елбасы­ның да, тілші мамандардың да негізгі мақсаты – әйтеуір латын графикасына көшу емес, қазақ тілінің ерекшеліктері мен заңдылықтарына сайкес келетін, пайдалануға қолайлы, жас буынға үйрету оңай болатын қазақ-латын әліпбиіне ­ауысу екендігін баса айтқым келеді.
Бұл мәселені көптен бері зерттеп жүрген адам ретінде мен қазақ-латын әліпбиінің үш нұсқасын жасадым
Оның біріншісі сонау 2003 жылы дүниеге келген
Онда мен қазақтың төл дыбыс­тарын қос әріппен таңбалаған едім (ҚР ҰҒА-ның Хабарлары
Тіл, әдебиет сериясы
2003
№3)
Әріптестерім «бір дыбысты қос әріппен таңбалау сөзді ұзартып жібереді» деген соң, осы жылдың тамыз айында қазақ-латын әліпбиінің екінші нұсқасын жасадым
Онда тіліміздегі Ә,Ө,Ү,Ғ,Ң сияқты төл дыбыстарымызды таңбалау үшін латын графикасындағы A,O,U,G,N әріптерінің шекесіне орыс сөздеріндегі екпіннің қай буында тұрғандығын көрсететін тікше келген кішкентай сызықшаны пайдаланып жасадым да, оны мемлекет тарапынан құралған комиссия мүшелеріне өз қолыммен тапсырдым.
Сөйтіп жүргенде ұлттық комиссия 11 қыркүйек күні қазақ-латын графикасына қатысты өз жобасын парламентке ұсынды
Онда ұлттық төл дыбыстарымыз AE,OE,UE,GH,NG деген диграфтармен белгіленіпті
Бұл тәсіл қазақ тілінің төл дыбыстарын ерекшелеп бере алмайтын еді
Сондықтан «ақыры қос таңбамен таңбалайды екенбіз, олай болса әліпбиіміздің былайша болғаны жөн» деген оймен мен өзім жасаған бірінші нұсқаның негізінде қазақ-латын әліпбиінің үшінші нұсқасын ұсындым
Бұл соңғы нұсқаның парламентке ұсынылған нұсқадан бір ғана айырмашылығы бар болатын
Онда әртүрлі әріптермен белгіленген қос әріптің екінші сыңарлары (E,H,G) бір ғана Һ таңбасымен ауыстырылған еді.
Мемлекеттік тілді латын қарпіне көшіру жөніндегі жобаны іске асырушы жұмыс тобы 9 қазанда ұсынған екінші нұсқасында менің өз қолдарына берген жобамды дұрыс көріп, төл дыбыстарымызды таңбалау үшін ‘ апострофын пайдаланыпты
Мұнымен келісуге болады
Біріншіден, бұл апостроф компьютердің пернетақтасында бар
Қосымша таңба іздеп (жасап) әуре болып жатпаймыз
Екіншіден, «бір дыбысқа – бір таңба» деген ұстаным сақталынады
Үшіншіден, сөздеріміздің жазылуы ұзарып кетпейді
Компьютерді дүкеннен сатып аламыз да, бірден пайдалана береміз.
Дей тұрғанмен, жұмыс тобының бұл соңғы жобасында, кейбір кемшіліктер де жоқ емес
Сол кемшіліктердің бірі – қазақ тіліндегі І дауысты дыбысына латынның I таңбасының ұсынылғандығы
Бұған келісу қиын
Өйткені І дыбысы Ы қысаң дыбысының жіңішке сыңары
Қазақ тіліндегі бірі жуан, бірі жіңішке бұл екі қысаң дыбысты (Ы/І) бір-бірінен ажыратуға болмайды
Жобада қазақтың Ы дыбысы латынның Y таңбасымен таңбаланған екен, ендеше қазақтың І дыбысы латынның Y’ таңбасымен берілуге тиісті.
Соңғы жобада қазақтың У дауыссыз дыбысына латынның Y’ таңбасы таңдалыпты
Бұған да келісе алмаймыз
Одан гөрі У дауыссыз дыбысына алғашқы жобада көрсетілгендей латынның W таңбасы қолайлырақ
Сондай-ақ соңғы жобада қазақ тіліндегі Ш дыбысы латынның S’ таңбасымен белгіленіпті
Апострофты әріптердің санын көбейте беріп қайтеміз
Біз өз жобамызда Ш дыбысын қазақ тілінде де, пернетақтада да (латында да) бар С әрпімен таңбалаған едік
Егер қазақ тіліндегі Ш дыбысын латынның С әрпімен таңбаласақ, жаңадан жасалып жатқан әліпбиімізде апострофты таңбалардың саны әжептәуір азайған болар еді.
Комиссия тарапынан ұсынылған соңғы жобадағы екінші кемшілік – бір әріпті екі дыбысқа таңба етуі
Мұны айтып отырған себебіміз: жобада латынның Һ таңбасы қазақ тіліндегі Х, Һ дыбыстарының қарпі ретінде, ал латынның I’ таңбасы қазақтың И, Й дыбыстарының қарпі ретінде ұсынылыпты
Бұлай ету үлкендерімізді шатастырады әрі ол дыбыстарды балаларға үйрету қиынға соғады
Егер орыс тілінде бар, қазақ тілінде жоқ Х қарпін (дыбысын) тастап кетуге қимай отырған болсақ, онда жобада көрсетілген Һ әрпінің орнына осы Х-ны алмастыруға болады
Олай етсек, Х әріпі әрі ох, ах, ех деген одағай сөздер мен гаухар, жаухар деген сияқты сөздерді жазуға пайдаланылады, әрі ол матиматика пәніндегі икс сөзінің шартты таңбасы ретінде де бұрынғыша қолданыла береді
Нәтижесінде әліпбиіміз бір әріпке қысқарады.
Ал кириллицадағы И әрпін (дыбысын) жаңа жасалынып жатқан қазақ-латын әліпбиіне кіргізудің қажеті шамалы
Себебі қазақ тілінде ондай дыбыс жоқ
Ол – ЫЙ (қый), ІЙ (кій) деген екі дыбыстың қосындысын таңба­лайтын әріп қана
Егер бұл әріпті жаңа әліпбиге кіргізбеген болсақ, онда латын графикасындағы І таңбасы біздегі Й дыбысын таңбалайтын қаріп болып қала береді де, қаптап кеткен апострофты дыбыстардың тағы бірінен құтылар едік.
Соңғы жобадағы үшінші кемшілік – қазақ тілінде жоқ, тек орыс тіліне ғана бар В,И,Ф,Х,Ч дыбыстарына латын графикасынан әріп іздегендік
В – ататегіміздің (фамилиямыздың) соңында ғана қолданылатын ов/ова, ев/ева деген қосымшалардың ішінде ғана кездесетін дыбыс
Оны әліпби құрамына кіргізбеген жөн
Егер ататегімізді қалай жазамыз деп «қиналып» жатсақ, оның орнына -ып/іп дегендерді пайдалануға болады
Немесе ов/ова, ев/ева-лардан мүлде бас тартқанымыз мақұл
Сондай-ақ орыс тіліндегі Ф дыбысын да алмаған жөн
Оны қазақ тілінде бар Б немесе П дыбыстарының бірімен ауыстыруға болады
Мыс., Бәтима/Патима, т.б
Дәл осы сияқты орыс тіліндегі Ч дыбысының да қажеті шамалы
Оны қазақ тілінің өзінде бар Ш дыбысымен алмастыра аламыз
Мыс., Шапай (Чапа емес), шай (чай емес), т.б.
Егер осы көрсетілген әріптерді (дыбыстарды) жаңадан жасалып жатқан қазақ-латын әліпбиінің құрамына кіргізер болсақ, онда «таза ұлттық әліпби жасадық» дегеніміз бос сөз болып шығады
Баяғы таз кепешімізді қайта киіп, орыс тілінен кірген сөздерді сол баяғысынша айтып, баяғысынша жазып жүре беретін боламыз.
Осы жерде үлгі ретінде біз жоғарыда айтқан жобаларда ұсынылған қаріптер бойынша жазылып көрсетілген аздаған мысал бере кетелік: буушы > BUY’UY’S’Y // BUWUWCY, әуейі > A’Y’EI’I // AHWEIYH, үйшік > U’I’S’IK // UHICYHK, т.б
Қай нұсқаның қолайлы екендігін оқырмандардың өздері саралай жатар.
Қорыта айтсам, мемлекеттік тілді латын қарпіне көшіру жөніндегі жобаны іске асыру үшін құралған жұмыс тобының ұсынған соңғы жобасын қолдауға болады
Онда да жоғарыдағы айтылған кемшіліктер түзелсе ғана.
