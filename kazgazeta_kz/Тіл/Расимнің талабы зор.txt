Қостанай облысы күзет қызметінің мамандандырылған басқармасында көптеген ұлттың өкілдері бір шаңырақтың балаларындай тату-тәтті ғұмыр кешіп, өздерінің күнделікті міндеттерін аса бір жауапкершілікпен атқаруда.
Солардың бірі — татар ұлтының өкілі, старшина Расим Мизхатов
Ол өзін қазақтың бір перзентіндей сезінеді
Осы елдің патриотымын деп есептейді
Жақында онымен тілдесіп, әңгімелесудің орайы келген-ді.
Бұл бөлімше командирі, өз саласының майталманы Расим Мизхатов Қостанай облысы Жангелдин ауданына қарасты Шилі деп аталатын елді мекенде дүниеге келді
Ол мектепте орыс сыныбында оқыды.
Алайда жастайынан қазақ балаларымен тай-құлындай тебісіп бірге өскендіктен бе, қазақ тілін жақсы білді
Ата-анасы өңірдің Қарабалық ауданына қоныс аударып, өзі осындағы орта мектепті ойдағыдай тәмамдады
Кез келген саналы жігіт секілді ол да содан кейін әскер қатарындағы борышын ойдағыдай өтеді
Алатаудың баурайындағы Алматы шаһарында қызмет етті
Мұның бақытына орай бірге қызметтес болған бозбала қазақ тіліне өте жетік-тін
Екеуі қимас дос болып, мемлекеттік тілді барынша жетілдіре түсті.
Расим қазақ қызын ұнатып, екеуі жеке отау тікті
Екеуі бас қосқаннан кейін қазақ халқының әдет-ғұрпын жетік меңгеріп, бұрынғыдан да көп жайға қанықты
Өйткені жергілікті ұлт пен татар халқының салт-дәстүрлерінде ұқсастықтар бар
Мәселен, үлкенді сыйлау, кішіге ізет көрсету, кішіпейілдік таныту секілді өнегелі қасиеттер бұл халықтарға ортақ емес пе?
Қазіргі таңда өзі қызмет атқаратын батальонда жұмыс істейтін әріптестерінің бәрі де негізінен мемлекеттік тілде сөйлейді
Тіл орталығындағы дәрістерге де қатысады.
Татар азаматы өзі қазақ тілін жетік білгенімен, ізденісін әлі күнге дейін тынымсыз жалғастыра түсуде
Өйткені көп оқыған адамның түйгені де, пайым-парасаты да, ой-өрісі де бірден ерекшеленіп, көзге түсіп тұрады.
Старшина Расим Мизхатовтың тіл жөніндегі өзіндік қалыптасқан пікірі де бар
Ол Елбасының мемлекеттік тілге қатысты тұжырымдарын үнемі басшылыққа алып отырады.
– Қазақ тілі – мемлекеттік тіл
Оны тек қана еліміздегі қазақтар ғана емес, ­республикамызда ғұмыр кешіп жатқан өзге бауырлас халықтардың өкілдері де білуге тиіс, – дейді ол.
Міне, қымбатты оқырман, арамызда қаншама өз елінің нағыз патриотымыз деп есептейтін барша ұлттар мен ұлыстар ғұмыр кешіп, еңбек етіп жатыр
Олар туған жерлерін көркейтіп ғана жүрген жоқ
Қазақстанның әлемдегі бәсекеге қабілетті 30 елдің қатарына қосылуына да өздерінің қомақты үлестерін қосуда.
Оразалы ЖАҚСАНОВ
Қостанай
