Ұстаз деген ұғымға біз қандай мағына сыйдырамыз?! Біле білгенге, бұл ең алдымен саналы да білімді ұрпақ қалыптастыру жолында бар күш-жігерін, білімі мен біліктілігін аянбайтын, елінің болашағына сүбелі үлес қосатын тұлға. 
Иә, жасөспірімдердің отаншыл азамат болып қалыптасуы да бірінші кезекте ұстазға байланысты екені сөзсіз
Осы ретте Оңтүстік Қазақстан облысы, Отырар ауданындағы Шәмші Қалдаяқов атындағы орта мектепте көптеген білімді түлектерді тәрбиелеп ұшырған ұлағатты ұстазымыз Күлзинат Әшірбекқызы Шойбековаға деген шәкірттерінің құрметі ерекше дер едік
Ол оқушыларының білімін шыңдап, бүкіл саналы өмірін ұстаздық қызметке арнап келеді.
Ардақты жан туралы кеңінен таныс­тыратын болсақ, ол мұғалімдік еңбек жолын 1989 жылы Ленин атындағы орта мектебінде бастады
2000 жылы Оңтүстік Қазақстан Ашық университетін тәмамдады
Шәкірт тәрбиелеудегі еселі еңбегі оқушыларының әртүрлі білім сайыстарындағы жетістіктерімен толыға түсуде
Мәселен, 2014 жылы «Самұрық» математикалық зияткерлік сайысы мен «Адам және табиғат» байқауында Өтен Думан есімді оқушысы І дәрежелі дип­ломмен марапатталса, халықаралық «Жұлдызды талант» атты байқауда Мирас Керімбекұлы бас жүлдені иеленді
Сонымен қатар Ү.Қаппарбек, С.Нұрбақ, А.Дархан және т.б
шәкірттері ұстаз мерейін арттыра білді
Бұдан бөлек, К.Шойбекованың шығармашылық тақырыбы «Мұғалім ізденісі мен шығармашылығы – сапалы білімге апарар жол» атты аудандық кітабына енуі мектебіміз үшін де, әріптестері үшін де қуанышты жаңалық болды.
Халқымыздың заңғар тұлғасы Ы.Алтынсарин «Мен үшін жақсы мұғалім бәрінен де артық, өйткені мұғалім мектептің жүрегі» деген екен
Бұл орайда Күлзинат Әшірбекқызы сынды ұстазымызды біз мақтан етеміз және шәкірттерінен күткен үмітін ақтауға тырысамыз
Еліміз өркендеп, мемлекетіміздің іргетасын нығайту үшін жастарымыз білімді болу керек екені сөзсіз
Ал сапалы білім жақсы ұстаздан бастау алатыны белгілі
Бұл орайда біз жарқын болашаққа ұлағатты ұстаздарымыздан тәлім ала отырып жетерімізге кәміл сенеміз.
Естеміс МАМЫРАЙХАН
Оңтүстік Қазақстан облысы
Отырар ауданы
