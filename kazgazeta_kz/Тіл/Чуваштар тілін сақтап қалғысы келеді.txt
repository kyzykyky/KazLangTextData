Түркі тілдерінің оғұр тобына кіретін чуваш тілі Чуваш Республикасында, Татарстанда, Башқұртстанда, Самара, Ульянов, Саратов, Пензен облыстарында таралған
Бұл тілде сөйлейтіндердің ұзын саны 1,15 миллион адамнан аспайды ( 2010 жылғы санақ бойынша)
Дегенмен чуваштар өз елдерінде бірінші сыныптан бесінші сыныпқа дейін чуваш тілінде оқытуды жолға қойған
Ал жоғары оқу орындарында екі семестр ғана оқылады

1871-1872 жылға дейін тасқа түспе­ген, яғни жазу мәдениеті болмаған чуваш тілі тек ауызекі тіл ретінде қолданыста болды
Жазба мәдениеті қалыптасқан соң ғана оның аясы кеңи түсті
Сөйтіп, бүгінде бұл тіл Чуваш Республикасында орыс тілімен қатар қолданылады
Чебоксарыда, Қазанда, Уфада, Самарада, Мәскеуде чуваш тілінде шығатын газет-журналдар да бар.
Бірақ XX ғасырдың отызыншы жылдары аяқастынан чуваш тілінің басына қара бұлт үйірілді
Чуваш АССР Конституциясының чуваш тіліне мемлекеттік тіл деген мәртебе берілген бап алынып қалады
Соның салдарынан чуваш тілінде жарық көретін газет-журналдары жаппай жабыла бастады
Ол аздай осы тілде түсірілген барлық деректі және көркем фильмдердің көзі жойылады
Ақыры 1989 жылы жүргізілген сауал­намада посткеңестік елдерде тұратын чуваштардың басым бөлігі чуваш тілін ана тілі ретінде мойындамайтын болып шықты
Тіпті Чуваш республикасы тұрғындарының 15 пайызы чуваш тілін мүлде білмейтін күйге жетті.
Міне, бүгінде миллионнан аса адам сөйлесе де, жоғалуы жақын тілдерге жатқызылғанның бірі – осы чуваш тілі
Дегенмен, интернет иірімдеріне көз жүгіртсеңіз, «Чуваш тілін қалай құтқарамыз» деген сыңайлы мақалалар мен осы тілді үйренуге бағытталған арнайы курстар қаптап жүр
Тіпті осы тілде түсірілген, дыбысталған мультфильмдер де бар
Ал чуваш халқының ұлтшыл жастары болса, туған тілдерін сақтап қалу үшін аянбай күресіп, түрлі шаралар ұйымдастырып, өзара қызу талқыға салады екен
Бұған да интернеттегі дерек көздері дәлел
Қалай десек те «Сөзі жоғалған жұрттың өзі де жоғалады» деген қазақ ғұламасының сөзін чуваш патриоттары берік ұстанған сыңайлы.
Түбіміз бір болғандықтан біз де бауыр­лас ұлттың тілі сақталғанын қалар едік
Оқырман біле жүрсін деген ниетпен төменде чуваш пен қазақ халқына ортақ сөздердің бір тобын ұсынып отырмыз:
Қазақ тілінде Чуваш тілінде
Ата-ана атте-анне
Апа (әпке) аппа
Орманшы (орман) вăрманçă (вăрман)
Сатушы сутуçă
Бақшашы пахчаçă
Сақал сухал
Шаш (қолаң шаш) çӲç (хулăн çӳç)
Бет (жүз) пит
Түйе тĕве
Қасқыр кашкăр
Қияр хăяр
Емен юман
Темір тимĕр
Күкірт кӳкĕрт
Сүт сĕт
Монша мунча
Қақпа хапха
Таразы тараса
Дайындаған Аида ҚОЖАҚОВА
