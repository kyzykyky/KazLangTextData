Қазақтың дәстүрлі танымында адамның жас ерекшелігін тұспалдап, бейнелеп айту жиі кездеседі
Адамның болмысын, мінезін түрлі теңеулер арқылы суреттеу ұлтымыздың ой ұшқырлығын, таным көкжиегінің кеңдігін байқататын құбылыс
Бұл сонымен қатар қазақ халқының сөзге деген эстетикалық талғампаздығын, сөз қадірін түсіне білетін шешендігін де аңғартады
Осы ретте біз «Сөзтаным» айдарының бүгінгі шығарылымын қазақ халқының адамның жасына сай қолданатын сөздеріне арнамақпыз
Жасыратыны жоқ, бүгінгі жастар «атұстар», «қаршадай», «бесік табы кетпеген», «артық ауыз бала» және т.б
сөздердің қандай мән-мағына беретінін біле бермейді
Сонымен қатар «бозбала» мен «бойжеткен» деп кімді айтамыз немесе «мырза жігіт», «аруақты жігіт» деген кім, келіншек немесе әйел деп қай жастағы адамды айту керек деген мәселеде жастарды қойып, кей-кейде үлкендердің өзі кібіртіктеп қалып жатады
Осындай олқылықтардың орнын толтыру мақсатында оқырман қауымға адам жасының ерекшеліктерін сипаттайтын атау сөздерді, ұғымдарды, олардың өзара айырмашылықтарын ұсынуды жөн көрдік.
Қазақ халқының дәстүрлі өмір салтында дүниеге ұл бала келсе, «атұстар келіпті» деп, ал қыз келсе «көйлек тігер келді» деп сүйінші сұрау рәсімі болған
Қазіргі таңда бұл дәстүр ұмытылса да, ұл мен қыздың шыр етіп дүние келгенде берілетін атаулары халық зердесінен алыстаған емес.
Халық лексиконында өмірге жаңа келген сәбидің жас ерекшелігін ажыратып айтуға негіз болатын атаулар молынан ұшырасады
Мысалы, ұлды «ізбасар», «ат байлар», «әке кіндігінің жалғасы», «тұяқ», «шикі өкпе», «күл шашар», «төре», «құрық ұстар» деп таныса, қызды «моншақ тағар», «анасының қолқанаты», «қырық жеті», «кесте тігер» деп мәпелеткен
Ал «атұстарың өзіңе тартсын!» деген тілек ұлың   өзіңдей жақсы болсын деген мағынада айтылады
Ал қыз баланы «қырық жеті» деп атау, қызға берілетін қалың малдың қырық жеті дүниеден тұратынын білдіретін көне дәстүрмен байла­нысты
Бұл орайда айттырылған қызға тө­ле­нетін қалыңмал мөлшерін де тілге тиек ет­сек, ол қырық жеті бөлікке бөлініп атала­ды: бас жақсы – 10 жылқы; құлынды­ ­­бие – 16 жылқы, құнан, құнажын – 7 бас, жеке ту бие, жанама жақсы – 7 бас, аяқ жақсы – 7 бас
Жиыны – 47 бас
Бұл атаулар дүниеге келген нәрестені хабарлап, сүйінші сұрап, қуанышын бөлісер кезде, шілдехана салтында құтты болсын айтып, көрімдік беру ғұрпында айтылады
Бірақ белгілі бір мерзім аралығын білдіргендіктен, уақыт жағынан шектеулі мәнде қолданылады
Өйткені байқасаңыз, сәбидің одан әрі өсу өмірінде атұстар, атбайлар, көйлек тігер, қырық жеті, моншақ тағар, ізбасар атаулары аталмайды.
Енді жас ерекшелік атауларына тоқталсақ, соның алғашқысы — нәресте шақ болып табылады
Нәресте шақтағы баланы атауда жыныстық ерекшелігіне аса мән берілмегендіктен, барлығына ортақ атаулар, яғни сәби, емшектегі бала, бөпе, бөбек, қызыл шақа, шақалақ, бал білек деп атала береді.
Жаңа туылған, қырқынан шықпаған нәрестені – шақа, шақалақ деп атайды
Нәрестенің алғашқы қырық күнінде шашы алынбаған, қызарып, құс еті қатаймаған кезіндегі болмысына қарай қызыл шақа, шүйкедей шақа деп атайтын жағдайлар да кездеседі
Тіпті қазіргі медицина тілінде ана құрсағындағы өсіп-жетіліп жатқан эмбрионды шақалақ деп атау үрдіске айналып келеді
Бөпе деп қолы аузына жетпеген сәбидің емшектегі кезі айтылса, бөбек деп емшектегі сәбидің адамға тоқтала қарап, күле бастаған кезі, алғашқы қылықтары тәтті бола бастаған кезін айтамыз
Еңбектеп, жүруге талпына бастаған, күмбірлеп сөйлеуге құлшына бастаған сәби кезеңді халқымыз бал білек дейді
Ал ана бауырындағы әлпешті нәрестеге ақ жұмыртқа, сары уыз деген атау берген
Жұдырықтай бала деп бірге толмаған жас нәрестені атайды.
Айгүл Әмірбекова,
А.Байтұрсынұлы атындағы 
Тіл білімі институтының
аға ғылыми қызметкері, 
филология ғылымдарының кандидаты
