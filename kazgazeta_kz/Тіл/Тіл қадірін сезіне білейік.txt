Қазақстан Республикасы Ішкі істер министрлігіне қарасты Б.Момышұлы атындағы Оқу орталығында мемлекеттік тілдің дамуына ерекше назар аударылып келеді
Елбасының «Қазақстан-2050» Стратегиясында белгіленген маңызды тапсырмалардың бірі, ол мемлекеттік тілдің қолданыс аясын кеңейтуге байланысты екені белгілі
Осы орайда мемлекеттік тілдің маңызын арттырып, мәртебесін күшейте түсетін іс-шараларды көбейте түскеніміз ләзім
Ең басты мақсат – ана тілімізді туған жеріміз бен Отанымыздай ардақтап, құрметімізді арттыра білу
Бұл біздің күнделікті атқарып отырған жұмысымыздан, алға қойған жоспарымыздан да айқын көріне білуі тиіс
Осы ретте Б.Момышұлы атындағы Оқу орталығы бастығының міндетін атқарушы, полиция подполковнигі И.Құрмановтың бастамасымен болып өткен тілдер апталығы, тілдер мерекесіне арналған шаралардың кең көлемде аталып өтілуі тіл мерейін үстем етуге бағытталғаны сөзсіз.
Тіл апталығында өлең оқу, қазақ тілінен сұрақтарға жауап беру, мақал-мәтел, жаңылтпаш айту, тіл туралы шығармалар жазу бойынша сайыстар өткізіліп, оның қорытындысында әлеуметтік және жалпы құқықтық пәндер кафедрасының оқытушысы, полиция капитаны Нұргүл Қуанышбекқызы, кітапханашы Гүлназ Темірбекова, кеңсе ісін жүргізушісі Құралай Жапанова, белгіленген уақытта қазақ тілінде 160 сөз жазған әзірбайжан ұлтының өкілі Д.Мамедов, 90 сөз жазған орыс ұлтының өкілі А.Капустина оқу орталығының грамоталарымен марапатталды.
Тіл апталығына қатысушылар алдында Оңтүстік Қазақстан мемлекеттік педагогикалық институтының аға оқытушысы, филология ғылымдарының кандидаты, айтыскер ақын Анар Жаппарқұлова өз өлеңдерін оқып, ізгі тілегін арнады
Журналист Аманбек Сауырбеков тіл туралы толғамды пікірлерін ортаға салып, тіл қадірін сезініп, құрметтей білуге шақырды
Осындай іс-шаралар талапқа сай ұйымдастырылса, мемлекеттік тілдің беделі мен мерейінің үстем бола түсуіне ықпал етері анық.
Айболат Маймақов, 
ҚР ІІМ Б.Момышұлы атындағы 
Оқу орталығының кадр және
тәрбие жұмысы бөлімінің бастығы,
полиция подполковнигі
