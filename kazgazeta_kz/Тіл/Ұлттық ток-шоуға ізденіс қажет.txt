«Ана тілі» газетінің №32(1290) 13-19 тамыз санында журналист Ақбота Исләмбектің «Қазаққа қандай ток-шоу қажет?» деген мақаласы жарияланды
Осыған орай өз пікірімді білдіруді жөн көрдім
Жалпы қазақ қоғамында, қазақ теледидарындағы бүгінгі ток-шоу тақырыбы, деңгейі, мәдениеті, дәрежесі қандай? Осы сұрақ бүгінгі көптеген көрермендерімізді толғандырып жүргені ақиқат
Автор өз мақаласында бүгінгі ток-шоуларды сынға алады
Еліміздегі көгілдір экрандағы ток-шоу жанры әлі жоғары дәрежеге жете қойған жоқ
Қай телеарнаны ашсаңыз да өзіндік ой-пікірі бар, көрермені көп ток-шоулар аз
Шетелдерден көшірілген кейбір ток-шоуларда сол Батыстың ділі мен тәрбиесін бізге насихатталып жатқандай көрінеді
Көшірме ток-шоу болса да өзіміздің ұлттық көзқарас пен нақыш байқалуы керек қой
Кезінде көрерменге жол тартқан «Шынның жүзі», «Ақжүніс», «Көкпар», «Үзеңгі жолдас» сынды бағдарламалар ел аузында әлі жүр
Себебі бұл бағдарламалар ток-шоу жанрына жатпаса да, халыққа елге беретін тәрбиелік, тәлімдік маңызы зор болған
Сананы тұрмыс билеген мына заманда көрермен тартудың ең жеңіл, тиімді тәсілі жеңіл-желпі көшірме дүниені беру болса, уақыт өте келе тәрбиемен, патриоттық сезім, отаншылдық рух жолында ұтыларымыз хақ
Тығырықтан шығудың төте жолы бар ма? Жаһандану заманында қазақ қазақтығын қайтып сақтап қалмақ? Бүгінгі ұрпақ көкжәшіктен не тамашалап жүр осы жағы көпшілігіміздің көкейімізде тұрған, жауабы жоқ сұрақтардың бірі
Сондықтан ұлт болашағын ойласақ, жеңіл-желпі ән мен күйге құралған бағдарламалардан гөрі, ұлттық ойлау, ұлттық дүниетанымға негізделген ой өрісті кеңейтетін танымдық, интеллектуалды бағдарламаларды шығаруды қолға алған жөн
Ал біздегі бар ток-шоуларға әлі де ізденіс, тың идеялар қажет.
Ерік СУХАНБЕРЛИН
Ақтөбе облысы
Ырғыз ауданы
Құрлыс ауылы
