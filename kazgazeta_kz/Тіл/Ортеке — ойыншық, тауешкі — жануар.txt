«Ана тілі» газетінің  «Сөзтаным» бөліміне оқырман хаттары көптеп түсуде
Солардың бірі газетіміздің бұрынғы қызметкері, белгілі публицист, ардагер журналист  Сабыржан Шүкірұлының  осы бөлімге орай жолдаған ой-толғамдарын да арнайы жариялағанды жөн көрдік.
«Ана тілі» газетінің «Сөзтаным» бөлімі бұрыннан газет оқырмандарының көңілінен шыққан, пайдалы саналған, хат көп түсетін, ең тартымды танымдық мақалалар жарияланатын бөлімі боп келе жатыр
Бөлімнің бұрынғы жүргізушісі ретінде енді селкеу тартпасын, тоқырамасын, сапалы болсын деген тілек білдіремін.
Әлбетте, жарияланған мақалалардың бәрі бірдей анықтыққа жеткен, біліктілікпен сараланып, дұрыс талданған деңгейде бола бермейді
Алайда біреу білмегенді біреу біледі, әлдеқалай жаңылыс, жансақтықты «ол – былай» дейтін кісі болады.Сөйтіп, сөз жөнге келеді
Сондықтан «осылай-ау» дегенді, айтқысы келгенді бүгіп қалмай, ортаға салған жөн
Оның оң-терісі сонда ғана ашылады
Өзің дүдәмал болып жүрген сөз сырын білуге «Сөзтанымның» көмегі тиері сөзсіз
Ал мұнда айтылатын пікірталастан тайсақтамау керек, ол – сын емес, ой қосу, дұрыстыққа жол ашу болмақ.
ОРТЕКЕ – ОЙЫНШЫҚ,  ТАУЕШКІ – ЖАНУАР
«Ана тілі» газетінің 2011 жылғы №2 санында Іле Алатауы ұлттық бағының аңтанушы маманы А.Иманқұловтың «Тау­теке жайлы не білеміз?» деген ма­қа­ла­сы жарияланды
Мақаланың сөз кіріспесінде: «Қазақ аттың құлағында ойнаған жігітті ортекеге теңеген
«Ортекедей орғыған оңға-солға» деп басталатын бұл ойнақы әнді ертеректе Роза апамыз жиі айтушы еді, қазір Бағдат Сәмединованың орындауында естіп жүрміз
Сол ортекеміз қазір халыққа «таутеке» деген атпен мәлім
Кей кезде ғалымдар «тауешкі» деп те атайды
Ресейде Сібір тауешкісі деген атқа ие» депті
Одан әрі мәтін ішінде «Таутеке – ешкі тұқымдасына жата­тын аша тұяқты жануар.., текесінің мүйізі.., ешкісінің мүйізі..,» деген анықтамалар айтылған
Сонда «таутекенің текесі» дегеннен «текенің текесі» деген ұғым шықпай ма?
Бұл жануардың қазақ ұғымындағы атауы – тауешкі
Ертеде бұл атау жер атына да, кісі есіміне де қойылған
«Тәуеш», «Тәуіш» сөздері осы мәннен өзгеріске түскен
Қой түлігіне жататын ешкі тұқымдасының ұрғашысын – ешкі, еркегін «теке» дейді
Үй ешкісінің де піштірілген еркегін «серке» дейді
Бұл жабайы қой – арқардың еркегін «құлжа» дейтіні сияқты жыныстық айырым, қойда – қошқар дегендей
Киікті де «ешкісі», «текесі» деп ажыратады, яғни бұл жабайы ешкінің атауы тауешкі де­лінгені жөн
Бұл – оның ежелгі атауы.
Ауыл адамдары жақсы біледі
Ертеректе қолдан тауешкі текесінің, яғни таутекенің мүсінін ағаштан жонып, аяқтарын бөлек жасап, қозғалып тұратындай етіп, жіппен жалғастырып, таутекеге ұзындау берік жіп байлап, үйдің өрлігіне, не тіреуіне қағылған шығыршықтан өткізіп әкеліп, бір ұшын қолға іліп, домбыра тартқанда, ол кәдімгідей орғып, қарғып, секіріп, оңға-солға бұлтыңдап, ойнай жөнеледі
Осы ойыншықты «ортеке» дейді
Оның әлгі қимылдарын «Ортеке биі» деп атайды
Осымен бала ойнатады
Киіз үйде болса, тартпа жіп шаңырақтың күлдіреуішінен өткізіледі
Бұл – қазақ баласының ерте заманнан ойнап келген ойыншығы
Қазіргі мультфильмдегідей қимылдайтын «жанды» ойыншық болған
Ал әндегі «ортекедей орғыған оңға-солға» деген теңеу де – осы ортеке ойыншығының қимылынан туған сөз.
НАЙЗА БОЙЫ НЕНІ
БІЛДІРЕДІ?
«Сөзтанымда» («А.Т.» №3.2012 ж.) берілген «Халықтық өлшемдер» деген тақырыпта: «Халықтың айтуында «күн найза бойы көтерілді» дейтін уақыт қаңтардың алғашқы күніне сәйкес келеді
Бұл кезде ауа райы өзгереді
Қар жауады немесе сырғыма жүреді» деген анықтама сөз мағынасын түсіндіре алмайды
Ауа райының мұндай қысқы құбылысы желтоқсан, қаңтар, ақпан айларының кез келген күнінде бола береді
Күннің ең қысқарған 22 желтоқсан күнінің өзінде де күн найза бойынан әлдеқайда биікке көтеріледі
«Күн қаңтарда – қарға адым, ақпанда ат адым ұзарады» дейді.
«Күн найза бойы көтерілді» дей қоймайды, әдетте «күн найза бойы көтерілген кез» (кезі, кезі еді) дейді
Бұл тәуліктің кез келген күніндегі та­ңер­­теңгі мезгілді білдіреді
«Күн найза бойы көтерілген кез», «күн құрық бойы көтерілгенде», «күн арқан бойы көтерілген кезі еді» дегендей тіркестер – маусымдық емес, мезгілдік өлшемдер
Жауынгер найзасымен, қойшы құры­ғымен, жылқышы арқанымен мөл­шерлеп тұрған көшпелі қазақ ұғымы.
«ҚЫЛАУҒА» ҚЫЛАУ ТҮСПЕСІН
Осы сандағы: «Қылау – ауадағы су буынан немесе салқын тұман тамшыларынан түрлі зат бетіне, ағаш бұтақтарына қонатын мұз қабаты» деген анықтама мүлде бекер.
«Атты ылаулаған өлтіреді, қарды қылаулаған өндіреді» деген сөз бар
Демек, қылау – қар
Алайда бұл кәдімгі жапалақ, не жұлдызша қар емес.
Қырау да емес, мұз да емес, тек қылау ғана
«Қылауы жоқ», «қылаусыз», «қылау түспеген» деген сөздер таза киім, бүлінбеген мүлік, жиһаздарға айтылады.
Ашық, аязды күні мап-майда, күн көзіне күмістей жарқырап, жылт-жылт етіп аспаннан саулап түсіп жатқан қар тозаңдарын көресіз.Тек қана ашық, аязды, шұғылалы күндері
Бұл – қар, құрғақ қар, ұлпа қар
Бейне күміс ұнтақтары себіліп тұрғандай болады
Көбіне ер­теңгі күн шыққан кезде, сәске шамала­рында білінеді
«Қыламықтау», «қар қы­ламықтап тұр» деген де сөз бар
Бұл кә­дімгі қардың жауар алдындағы, боран болар кездегі белгісі болып табылады.
МҰЗАҚ ЕМЕС, МҰЗДАҚ
«Мұзақ – жаңбыр тамшыларының жерге мұз болып түсуі» деген сөз сәтсіз аударма сыңайлы
Бұл – күзгі, қысқы, көктемгі маусымдық ауысу кезеңдерінде болатын құбылыс
Бұл – ауа құбылысына қарай жаңбыр суының жерде мұздаққа айналуы
«Мұзақ» әлдебір ыңғайда айтылған жаңылыс сөз болар.
СОНАР АЛҒАШҚЫ ҚАР ЕМЕС
«Сонар қар – алғаш жауған қалың қар» деген анықтама дұрыс емес
Сонар –бір мәртелік қана емес, қыс бойы қар жауған сайын болатын құбылыс
Сонар – «соны», «соны қар», «жаңадан түскен қар» деген мағынада
Аңшылар ертеде қансонарға қыс бойы қар жауған сайын шығатын болған
Сонарда із анық, қалың оппа қардан аң малтығып, ұзап қаша алмайды, ауа таза
Аңшы үшін ең қолайлы шақ.
Сабыржан Шүкірұлы
Астана
