«Мәдениет және тұрмыс»  журналында  қызмет  атқарып  жүргенде бас  редактор  Бәкең /Бақытжан Жиенғалиев/ мен жаухатшы Зәкең /Зәкір Асабаев/  шақырып  алып, Өзбекәлі Жәнібековке  бір  материалды  алып барып,  қол  қойғызып  келу жөнінде  тапсырма  берді
Өзағаң ол кезде  Мәдениет министрінің орынбасары еді
Мәшеңкемен басылған жеті  беттік мәтіннің  мұқият дайындалғаны  соншалық, бірде-бір  әрпі қисайып  түспеген
  Үтір-нүктелеріне  дейін  орнында
Жай парақтап шолып  өткенде  байқағаным: Қазақстанның  кітапханалары  мен мәдениет ескерткіштері хақында жазылған  екен.
Өзағаң бірден  қол қойып  бере  салар деп  ойлағам
«Тастап кетіңіз
Оқып  шыққан  соң хабарласармын» деді бір-екі-үш бетін парақтап жіберіп
Ертеңіне бастығымызға телефон  соқса  керек, Бәкең тағы  да  шақырып  алып, материалды  алып  келуге жұмсады
  Міне  ғажап,   қолыма  тиген  мәтін  шимай-шатпақ
Қалам  тимеген  бір  беті жоқ
Редакциядағылардың  бәрі де  сөзге ұста  десек  те,   олар  жазған дүниелер  Зәкеңнің  алдына  барғанда едәуір  айғыздалатын
Басқаша  айтқанда,   Зәкір  бірде-бір  мәтінді өңдемей-жөндемей жібермейтін
Сондықтан  оны  сөз  білетін жігіт деп  санайтынбыз
Өзағаның  мына дүниесі де  Зәкеңнің  қолынан өтіп, бас  редактордың алдын көргені анық
 Соның өзінде Өзбекәлі  Жәнібеков  атақты журналдың атақты екі басшысының қолынан өткен материалды редакциялап жіберді
Қатардағы қызметкер  менің мұнда еш қатысым жоқ-ты
Бірақ сол жайт осы кезге дейін есімнен  кетпейді
Өзағаның тілге,  тілдің тазалығына  деген  көзқарасы  өзгеше  еді  ғой
Ол  аударма  арқылы, тіпті жай сөйлегеннің өзінде  көп  жаңа  сөзді қолданысқа  алып келген-ақ  шығар  деп  ойлаймын
Солардың  екеуін  ғана  мен жадымда  ұстап  қалыппын.
Бұрын «Информационное сообщениені» «Информациялық хабар» деп айтып та келдік, жазып та келдік
Соны қазіргі нұсқаға келтірген – Өзағаң
Сондай-ақ, бұрын «комплекс» сөзін дәл осылай жаздық
Оны «кешен» деген де Өзағаң
Бұл терминдер 1990 жылдың шілде айында «Лениншіл жас» газетінде тұңғыш рет жазылды
Сонда Өзбекәлі Жәнібековтың қой өсіруші комсомол-жастар бригадалары жайында «Ленинская смена» мен «Лениншіл жас» газетінде бір бетті толық алған үлкен мақаласы шыққан-ды.
Сол жылы тағы бір орысша сөз қазақша аталды
Қазан айының соңғы күндері
«Қазақстан мектебі» журналының бас редакторы Сайраш Әбішеваның кабинетіне күндізгі 3-те келіп, түнгі 11-дің шамасында тарқаймыз
Осылайша  үш  күн жиналдық
30 шақты адамбыз
Мақсатымыз – Алматы  қалалық  «Қазақ тілі» қоғамын  құру
Ол кезде Алматыда  8  әкімшілік аудан болатын
 Бәріне де басшылар тағайындалды
Қоғамның Жарғысы жасалды
Сайрашты қалалық қоғамның басшысы етіп сайладық
Ал орынбасарлығына жұрт  Ғабиден  Құлахметовты лайықты  санады
«Қазақ тілі» қоғамының Жарғысы мен Программасы талқыланған отырыста одан  «Бағдарлама»  деген  сөз  естідік
  Бұл «Программа» деген терминнің тұңғыш рет қазақшалануы еді.
2003 жылы еліміздің тұңғыш Президенті Нұрекең Испания мен Швейцарияға  сапарлап барды
Қасында  Сауытбек Әбдірахманов  болып,  сапар  барысын  баспасөзде жариялап  тұрды
Сонда Сәкең тұңғыш рет  «терроризмді» – «лаңкестік», «террористі» «лаңкес» деп қолданды
 Мұның ұғынымдық жағынан  үйлесім тапқаны  соншалық,  бірден  тілдік  айналымға түсіп  кете  барды.
«Жалт етті де  жоқ  болды, көрген  түстей  сағымдай»  дегендей, аз  ғана  уақыт  газет  беттерінде  жазылып,  кейін  үштікүйлі  ғайып болған  бір  сөз  бар
  Ол – пісек
Оқырмандардың  есінде  болар, тоқсаныншы жылдардың орта тұсында Қазақстанда бір рет қолданылатын  шприцтің жетіспеуі  үлкен проблемаға  айналып, дау-дамай  туғаны
  Сол  кезде  осы  сөзді  журналист  Қайнар Олжай   «Егемен  Қазақстан»  газетіндегі материалдарында  «пісек» деп  аударған  еді
Мағыналық жағынан  алшақтап  тұрған  жоқ
Түбірі піс – бұйрық  райлы  етістік
-ек қосымшасы  арқылы  жаңа сөз  жасалған
Грамматикада мұндай  ереже  бар
  Олай  болса «пісектің» ғұмыры  ұзақ  болуы тиіс  еді
  Шамасы,   «пісек» проблемасы тез  шешілген  соң,  мақалалар  сиреп,  ол қолданылмай қалды-ау деймін
Бірақ бұған керісінше, Қайнар енгізген  «зілзала» /землетресение/, «зейнет – зейнетақы – зейнеткер» /пенсия – пенсионер/, «зымыран» /ракета/ сөздері тілдік қорға  судай сіңіп,  тастай батты.
Сол сияқты «пайыз» /процент/ сөзін тұңғыш рет Мейрамбек Төлепбергеновтың қолданғанын біреу білсе, біреу білмес
Көп жыл «Егемен Қазақстан»  газетінде  қызмет атқарған Мәкең «сынып» сөзін де өз материалдарында алғашқылардың бірі болып  пайдаланды
Ол да қазір  өнімді  қолданылып  жүр.
Журналистердің,   аудармашылар  мен  қаламгерлердің  шеберлік деңгейіне  қарай  жазғандарында  қаншама жаңа  сөздер  мен  сөз тіркестері, терминдер,   мақал-мәтелдер,  уытты,   ұшқыр  сөздер туындап жатады десеңізші
Олар оны өздері қадағаламаса,  біз үнемі  байқай  бермейміз
Мен  солардың  қайсыбірін
ғана тілге тиек еттім
Бұл  тақырыпқа  қатысты қалам  ұстаған әріптестерімнің қойын дәптерінде жатқан тың деректердің болуы әбден мүмкін
Олай  болса,   олар да  «қоржындарын»  ашса деймін.
Сұлтанғали  Қаратайұлы
