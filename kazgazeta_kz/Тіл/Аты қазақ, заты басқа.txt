Мемлекеттік тілді үйрену керек, білу керек екеніне бүгінгі таңда елімізде өмір сүріп жатқан өзге ұлт өкілдерінің де көзі жете бастағандай
Бұған да шүкір делік
Десек те, мемлекеттік тілге, оның жағдайына қырын қараушылық психологиясы жекелеген азаматтар тарапынан әлі күнге дейін сақталуда
Бір қарағанда, ақпараттық насихат жұмыстарының арқасында мемлекеттік тілдің еліміздегі ерекше басымдығы сезіліп келе жатқаны айқын
Әрине, тіл жолындағы шаралар қысқа мерзім ішінде атқарыла салмайтыны тағы белгілі
Оған күнделікті ісімізбен атсалыса беруіміз қажет-ақ
Елбасы Қазақстан халқы Ассамблеясының ХХ сессиясында атап өткеніндей, «Мемлекеттік тіл барша қазақстандықтарды біріктіруші басты факторы» болып отыр
Тілдің біріктіруші, ұлтты ұйыстырушы күші туралы бұдан артық не деуге болады? Иә, енді осыны көкейге түйіп, сол көкейге түйген сөзді іске асыратын отандастарымыз санының көбейгені керек
Бірлігімізді ту ете отырып, қоғамдық келісім мен жарасымды ынтымағымызды сақтай отырып, мемлекеттік тілдің дәрежесін өсіруге, қолданыс аясын кеңейтуге үлес қосу кезек күттірмес мәселелердің бірі болып қала берері сөзсіз
Дүниежүзінде мемлекеттік тілінің дамуына ерекше көңіл бөліп, қаржы-қаражат жұмсап, арнайы бағдарлама қабылдап, оны жүзеге асырып отырған елдердің бірі – біздің ел екені белгілі
Бірақ қол жеткен нәтиже ойдағыдай емес
Кеңес заманында орыс тілі еліміздің білім, ғылым, рухани-мәдени, шаруашылық салаларында кеңінен қолданылды
Соның салдарынан, өкінішке орай, өз ана тілін ұмытып, орыс тілінде сөйлеп күн кешетін бірнеше буын ұрпақ пайда болды
Айтып тұрғаныңды түсінетін, бірақ қазақ тілінде жауап бере алмайтын, түр-түсі қазақ, ойлау жүйесі орысшаланып кеткен азаматтарды күнделікті өмірімізде аз жолықтырмаймыз
Бұл жетпіс жылға созылған тұтас бір тарихи кезеңнің өмірімізде қалдырған ізі демеске лаж жоқ
Ал бұдан бір сәтте құтылудың жолын табу қанша қиын болса да, алдымызда тұрған биік мақсаттардың бірі де осы қазақ тілінде сөйлейтін азаматтардың қатарын көбейту болып отыр, сонда ғана ана тіліміз өркен жайып, алдынан туатын күні шуақты болмақ.
Қуаныш Мұратұлы
