Қыпшақ елінің (Алтын Орданың) о баста астанасы Моңғолиядағы Қарақорым болған Шыңғыс хан империясынан іргесін аулақтатып, дербес мемлекетке айналуы Мөңке Темір ханның тұсында (1266-1280 ж.) жүзеге асты
Берке ханның қайтыс болғанын естіген Мысыр патшасы Сұлтан Аз-Заһир Бейбарыс 1267 жылдың қазан-қараша айларында Қайыр (Каир) қаласынан Қыпшақ даласына арнайы елшілік аттандырды
Бұл елшілік құрамына бұрын Берке ханнан Қайырға келген Қыпшақ даласының елшілері де енгізілді
Сарайға келіп жеткен елшілер Мөңке Темірге Беркенің қайтыс болуына байланысты көңіл айтып, сонымен қатар өзін Қыпшақ елінің тағына отыруымен құттықтады
Мысыр елшілері, сондай-ақ жаңа ханның таққа отыруына байланысты Бейбарыстың жіберген сыйлықтарды оған табыс етті.
В.Бартольд өзінің зерттеулерінде Мөңке Темірдің Орта Азиядағы күрделі саяси ахуалдарға қалай араласқанынан біршама нақты хабардар етеді
Ол 1269 жылы осында Сайын (Бату) мен Берке­нің бауыры Беркежардың бастауымен 50 000 адамнан тұратын қарулы қолды Жетісуға аттан­дырды
Бұл әскер дәл осы жылы Талас бойында құрыл­тай өткізіп, осында өзінің билігін нығайта тү­суді көздеген Үгедейдің немересі Қайдуды қолдау үшін жіберілсе керек
Қайдудың кезінде Беркенің жауы болған Шағатайдың немересі Алғұйға қарсы соғыс­қан Арық Бұқа әскерлері құрамында болғаны бел­гілі
Өзінің ағасы Беркенің жолын жалғастырған Мөң­ке Темірдің, сондықтан да Қайдуға қолдау жасауын түсінуге болады
 Мөңке Темірдің Орта Азия билеушісіне айналған Қайдуды қолдауы бұдан кейінгі оқиғаларда да көрініс берді
Мысалы, 1277 жы­лы Ұлы хан Құбылайдың екі бірдей ұлы Қайдуға қарсы соғыс кезінде тұтқынға түсіп қалды
Қайду ханзадаларды еліне қайтарудың орнына өзі аса құрметтейтін Мөңке Темірдің сарайына жіберді
Ол бол­са ұлы ханмен жанжалды асқындырмау үшін бала­ларды әкесіне қайтарды
Бұл Мөңке Темірдің бей­бітшілікті көздеген саясатының нақты көрінісі еді.
Осындайда айта кетер тағы бір мәселе, мұндай саясатты орыс князьдері де өздерінің мүдделеріне пайдаланып қалуға тырысты
В.Бартольд осының нақты мысалы ретінде князь Лев Галицкийдің литвалықтарға қарсы соғыс кезінде Мөңке Темірден көмекке әскер шақыртқанын, яғни әскери қолдау алғанын айта кетеді
Дегенмен де орыс князьдері Қыпшақ елінің (Алтын Орданың) әскери көмегіне жүгінуге ынтызарлық таныта қойған жоқ
Өйткені олар жауды қиратып ғана қоймай, өздеріне одақтас орыстардың елді мекендерін де жолай-жолшыбай сыпыра тонап, әртүрлі зорлық-зомбылықтарға барып, «бөрі азығы жолда» деген көшпелілерге тән пиғылмен жолдарында кездескендерді қан қақсатып кететін еді
Осыдан орыстар қатты қаймықты
Алайда Мөңке Темір де өз кезегінде орыс князьдерін де Қыпшақ елінің мүддесіне сәйкес пайдалана білді
Мысалы, 1277 жылы ол Кавказдағы Аландарға қарсы соғысқанда орыс әскерлерін қауіпті жерлерге пайдаланды
Өзі исламды ұстанғандар жағында бола тұрса да, Мөңке Темір Шыңғыс бабасынан бері дәстүрге айналған басқа діндегілерге төзімділікпен қарау және олардың діни сенімдерін құрметтеу саясатын жалғастыра берді
Ол Сарай басқаратын аймақта гректің православие дінін ұстанатындарға артықшылықтар берді
Ал Сарайда епископ болып жүрген Феогностты Константинопольға елші етіп аттандырды
Осы айтылғандар Мөңке Темірдің діни ұстанымдарды үлкен саясатта тиімді пайдалана білгенін тағы да дәлелдей түседі
Осының арқасында ол басқарған тұста Қыпшақ елі (Алтын Орда) ішкі тартыстардан мүлде тазарып, ауызбірлігі берік мықты мемлекетке айналды
Берке ханның кезінде-ақ тәуелсіздікке бағыт ұстаған Қыпшақ елі енді, шын мәнінде – дербес, Моңғол империясына бағынбайтын  өзінің жеке мөрі бар ұлы мемлекетке айналды
Егер де одан бұрынғы Қыпшақ елінің хандары Болғар қаласында соққан өздерінің теңгелерінде ұлы моңғол ханынан аса алмай, өздерінің есімдерін жаза алмаған болса, ал Мөңке Темір өзі соқтырған теңгелерге батыл түрде өзінің есімін жазып, дербес мөрін бастырды.
Сол тұста қалыптасқан күрделі жағдай Мөңке Темір басқарған Қыпшақ елін Мысыр елімен жақындастыра түсті
1271 жылы Мөңке Темір хан Сұлтан Аз-Захир Бейбарысқа елші жіберіп, Персияны билеуші Құлағуға қарсы бірігіп күресуге үгіттеп, оның қол астында қалған мұсылман елдерін азат етуге  және оларды Мысырға қосып алуға шақырды.
Осы елшілік Мысырға бара жатқан жолында франктердің Марсельден шыққан кемесіндегі жүгенсіздер тарапынан тонауға ұшырады
Бұған ашуланған Сұлтан Бейбарыс арнайы бұйрықпен елшілерді босаттырып, тоналған заттарды айлақтардан іздестіріп, иелеріне қайтартқызды
Арада бір жыл өткен соң, 1272 жылы Сұлтан Аз-Заһир Бейбарыс Мөңке Темірге жаңа елшілік аттандырды
Осы елшілікпен жіберген өзінің хатында Сұлтан Бейбарыс Құлағудың ұлы Абағаның Мысырға қарсы арандату әрекеттерін айыптады және оның жеңіліске ұшырағанын әңгімеледі.
Айта кетер бір нәрсе, Сұлтан  Аз-Заһир Бейбарыс Мөңке Темірді о бастан-ақ Беркенің саясатын жалғастырып, Абағаға қарсы соғысты бастауға шақырған еді
Алайда өзінің мемлекеттік қызметінде мәселені бейбіт жолмен реттеуге әрқашан да бейімділік танытқан Мөңке Темір бұл ұсынысты қабылдай қойған жоқ және керісінше Абағамен бейбіт келісім-шарт жасасып, өмірінің соңына дейін Персияға қарсы соғыс қимылдарына бара қоймады
Мысырдан шыққан аталған елшілік Мөңке Темірге әртүрлі қымбат сыйлықтар, сонымен қатар науқастанып жүрген оған өзі сұратқан әртүрлі дәрілер мен дәрілік шөптерді ала келді
1280 жылы Мөңке Темірге Қайырдан Мәмлүк әмірлері Шамс ад-Дин Сұңқар мен Сайф ад-Дин Балбан бастаған жаңа елшілік аттанды
Оны 1279 жылы Сұлтан Байбарыстың орнына таққа отырған Сайф ад-Дин Қалауын сұлтанды аттандырды
Елшілік теңіз арқылы келіп жеткенде мойнына жасалған сәтсіз отадан Мөңке Темір қайтыс болып кеткен еді
Олар Сарайда таққа отырған жаңа ханға Туда Мөңкеге жолықты
Туда Мөңке елшілерді өте жақсы қабылдап, өзінің екі ел арасындағы байланыстарды жетілдіруге мүдделі екендігін байқатты
Осының нақты дәлелі оның Мысыр билеушісі Сайф ад-Дин Қалауынға 1283 жылы өзінің атынан арнайы елшілік аттандыруы болды
Бұл елшілікті сол тұста Қыпшақ елінде исламды насихаттап жүрген, Құран қағидаларына жетік Маджид ад-Дин Ата мен Нур ад-дин Ата бастап барды
Осы елшілік Туда Мөңкенің исламды қабылдағаны туралы хатын да Мысыр билеушісіне алып барды
Оның өтінішімен  Қыпшақ елінің аталған екі діндарлары Мекке мен Мәдинаға барып, қажылық жасап қайтты
Мұның өзі Туда Мөңкенің де Қыпшақ елінде ислам дінін өркендетуге тікелей мүдделілік танытқанынан хабардар етеді
Одақтастықты нығайта түсу мақсатында Туда Мөңке өзінің елшілері арқылы өзіні  халифтың және Қалауын сұлтанның жауларына қарсы соғысуға дайын екендігін де мәлімдеді.
Іле-шала, келер жылы Сұлтан Қалауыннан Туда Мөңке ханға бір топ мәмлүк сұлтандары бастаған ірі елшілік аттанды
Олармен бірге Сұлтан Қалауынның Қырымда салдырып жатқан үлкен мешітін мәмлүктердің әсем ою-өрнектерімен көркемдейтін тас қашаушы шеберлер де аттанды
Елшілік Қыпшақ ханының Сарайына мол сыйлықпен, көптеген шыт, жібек маталармен, шөптен жасалған әртүрлі дәрі-дәрмектермен келіп жетті
Арада екі жылдан соң, 1286 жылы Туда Мөңке хан Сұлтан Қалауынға жауап елшілік жөнелтті
Оны бұрынғы елшілікте қажылық міндетін өткерген Маджид ад-Дин Ата бастап барды
Ол Сұлтан Қалауынға Туда Мөңке ханның разылық ниетін және ханның алдағы уақытта сұлтанның барлық өтініштерін орындауға мүдделілігін айтып келді
Өкінішке қарай, 1290 жылы Сайф ад-Дин Қалауынның қайтыс болуына байланысты екі ел арасындағы қатынастар біраз уақытқа тоқтап қалды
Тек 1293 жылы ғана Сұлтан Қалауынның ұлы әл-Ашраф Халил көптеген сый-сияпаттар мен жаңа елшілік аттандырды
Алайда бұл кезде Туда Мөңке хан да қайтыс болып кеткен еді.
Тарихи деректер оның орнына 1286 жылдан бастап Тула Бұғаның хан болғанын атап көрсетеді
Ол 1290 жылға дейін Қыпшақ даласын биледі
Өзі жастай таққа отырған және билікте де ұзақ бола алмаған оның тарихта айтарлықтай терең із қалдыра алмағаны белгілі
Алайда алдындағы хандар оған мұра болып қалған Қыпшақ мемлекетін айтарлықтай нығайтып кеткен еді
Өкінішке қарай, жаңа жас ханның әлсіздігін өзінің мүдесіне пайдалануды көздейтіндер енді бас көтеріп, тарих сахнасында бой көрсете бастады
Олардың арасында әсіресе Ноғай мырза  Қыпшақ даласында ықпалды саяси күшке айналу жолында ерекше белсенділік танытты
Мұның өзі, шын мәнінде, Қыпшақ елін сая­си тұрғыдан бөлшектеуге алып келетін аса қауіпті  ұстанымдардың белең алуына жол ашты.
Талас ОМАРБЕКОВ,
тарих ғылымдарының докторы,
профессор
