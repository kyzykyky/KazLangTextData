Қилымғали Қайненов,
Атырау облысы Тілдерді дамыту 
жөніндегі басқарманың басшысы
Оңтайлы тілдік орта қалыптастыру, қазақ тілінің қоғамды біріктіруші күш ретіндегі рөлін арттыру бүгінде Қазақстанның ішкі дамуының басымдылықтарының біріне айналып отыр.
Осы бағытта Атырау аймағында не істеліп жатыр дегенге келетін болсақ, көз қаратып, көңіл көншітетіндей жұмыс бар деп айтуға болады.
Қай жұмыс та нәтижелі болуы үшін жос­парлы жүргізілуі тиіс
Тіл – тонналап, метрлеп өлшеуге келмейтін сала
Десек те, тілді дамыту, қолдану жұмыстары белгілі бір жүйемен жүргізіліп келеді.
Тіл саясатын жүзеге асыратын құрылымдардың басшылыққа алатын негізгі құжаттары – Қазақстан Рес­публикасында тілдерді дамыту мен қолданудың 2011–2020 жылдарға арналған Мемлекеттік бағдарламасы және Елбасының «Қазақстан–2050» Стратегиясы қалыптасқан мемлекеттің жаңа саяси бағыты» атты Жолдауындағы тіл саласына қатысты қойылған міндеттер.
Жергілікті жерде тіл саясатымен айналысып отырған мемлекеттік органдардың қызметінің мәні – осы бағдарламалық құжаттарды іске асыру.
Газет оқырмандары білетін де шығар, – 2011-2020 жылдарға арналған Мемлекеттік бағдарламаның 1-ші кезеңі 2011-2013 жылдармен шектелген
Осы кезеңді қамтитын, тілдерді дамыту мен қолданудың 2011-2013 жылдарға арналған облыстық іс-шаралар жоспары облыс әкімдігінің қаулысымен бекітіліп, бүгінде аяқталуға жақын
Аталмыш облыстық іс-шаралар жоспары аясында қандай жұмыстар атқарылды? Енді осыған келейік.
Алдымен, облыстың жергілікті басқару жүйесінде мемлекеттік тіл толық көлемде қолданылып отырғанын бірден айта кетуге тиіспіз
Жергілікті басқару жүйесіндегі құжат алмасу үдерісі, сонымен қатар ішкі құжат айналымы да толығымен мемлекеттік тілде жүргізіледі
Кеңес, мәжіліс, басқа да ресми шаралар, хаттамалар, т.б
құжаттар мемлекеттік тілде рәсімделіп, өткізіледі
Жергілікті атқарушы органдар­дың нормативтік-құқықтық құжаттары мемлекеттік тілде дайындалып, қажет болған жағдайда ғана орыс тіліне аударылады
Мәселен, облыс әкімінің өкімдері, облыс әкімдігінің кейбір қаулылары тек мемлекеттік тілде шығарылып келеді.
Әрине, бұл жерде Атырау облысы рес­публикада алғашқылардың бірі болып, 2002 жылы іс жүргізуді мемлекеттік тілге көшіргенін, жергілікті басқару жүйесіндегі мемлекеттік қызметшілердің барлығы дерлік қазақ екенін ескеру қажет
Қызметкерлер қазақ тілін білмейді деген мәселе біздің өңірде жоқ
Алайда мемлекеттік қызметшілердің тіл білігін жетілдіру, ресми іс жүргізу сауатын арттыру – маңызды мәселе.
Осыған орай Тілдерді дамыту мен қолданудың 2011-2020 жылдарға арналған Мемлекеттік бағдарламасына сәйкес бүгінде «Қазтест» жүйесін қолданысқа енгізу жұмыстары жүргізілуде
2012 жылы облыстық басқармалар басшыларын, облыс әкімі аппараты қызметкерлерін қамтып, эксперименталды сынақ өткізгенбіз
Ал 2013 жылдың сәуір айында Ұлттық тестілеу орталығымен бірлесіп, мемлекеттік қызметшілердің мемлекеттік тілді білу деңгейін бағалау үшін «Қазтест» жүйесі бойынша сынақ болып өтті
Оған облыстық басқармалардың, қала, аудан әкімдіктерінің қызметкерлері, ауыл, ауылдық округтар, кент әкімдері – барлығы 1068 адам қатысып, жақсы көрсеткіш байқатты
Алайда мемлекеттік қызметшілер мемлекеттік тілді меңгеруде үлгі болсын деп, қала, аудан әкімдерін, облыстық басқармалар басшыларын өз қызметкерлерінің тіл білігін жетілдіру шараларына көңіл бөлуін міндеттеп отырмыз
Болашақта облыстағы барлық мемлекеттік қызметшілерді, сондай-ақ халыққа қызмет көрсету орталықтарының қызметкерлерін осындай тестілеуден өткізіп, қазақ тілін білу деңгейі жөнінде сертификат беруді жоспарлаудамыз.
Әрине, мемлекеттік тіл аясы тек мемлекеттік органдармен ғана шектелмейтіні белгілі
Талап қойып, түсіндірме жұмыстарын өткізіп, үйретіп, нәтижесінде халыққа қызмет көрсету орталықтары меншік түріне қарамастан, халықпен жұмыс істейтін барлық мекемелердің мемлекеттік тілде қызмет көрсетуіне қол жеткіздік
Жұртшылықтың мемлекеттік тілді меңгеру деңгейін арттыру бағытында бірқатар жұмыстар атқарылғанын айта кеткен жөн
Мәселен, 2011-2013 жылдары облыстық бюджет есебінен ұйымдастырылған мемлекеттік тілді тегін оқыту курстарында, сондай-ақ мемлекеттік қызметшілердің біліктілігін арттыру, қайта даярлау және тілдерді оқыту орталығында, «Теңізшевройл» ЖШС, «Аджип ККО» компаниясы, АНПЗ, «Қазтелеком» АҚ облыстық бөлімшесі, «ҚазТрансОйл» АҚ Батыс бөлімшесі тәрізді ірі мекемелердің тілді оқыту курстарында 3901 адам қазақ тіліне тегін оқытылды.
Тілдік ортаны қалыптастырудағы екінші бір маңызды мәселе ол мектеп екені анық
Бұл саладағы оң үдеріс – соңғы жылдары бюджет есебінен іске қосылып жатқан мектептер мемлекеттік тілде тәрбие, білім беретін мекемелер.
Қазір облыста жалпы білім беретін 198 мектеп болса, соның 138-і тек қазақ мектебі болып табылады
Орыс мектептерінің саны – 5
Қалған 55 мектеп аралас болғанымен, онда қазақ сыныптары басым
Түптеп келгенде, әңгіме санда емес, сапада ғой
Ең бастысы, қазір мектептерде қазақ тілі бұрынғыдай шетқақпай қалмай, жетекші, ең маңызды пәннің қатарында оқытылуда.
Қазақ тілін үйрету мектептермен бірге, балабақшаларда да жақсы жолға қойылған
Бұл бүлдіршіндеріміздің қазақ тіліне жетік біліп өсуінің бірден-бір кепілі.
Мемлекеттік тілді тұғырына қондыру жолында ономастика мәселесінің де ықпалы барын айта кетуге тиіспіз
Ономастика мәселесі, сонымен қатар ұлт тарихы мен ұлттық рухтың ажырамас бөлігі болып табылады.
Атауларды өзгертуге мораторий жария­лануына байланысты 2011-2013 жылдары атау беру, қайта атау жұмыстары тоқтатылған еді
Сондықтан бұрыннан қалыптасқан көше, даңғыл, ықшам аудан, басқа да гео­ним атауларын нақтылай түсу, оларды құжаттармен растау, «Мекенжай тіркелімі» ақпараттық жүйесіне енгізуге қатысты жұмыстар атқарылып, бүгінгі күні облыстағы 251 әкімшілік-аумақтық бірлік пен 4101 геонимдер (көше, даңғыл, микроаудан, саябақ, т.б.) аталған ақпараттық жүйеге енгізілді
Осы орайда облыстың ономастикалық кеңістігі ұлттық сипатқа ие болған деп айта аламыз
Мәселен, жоғарыда айтылған 251 әкімшілік-аумақтық бірліктің (қала, кент, ауыл, ауылдық округтер) 230-ы төл атауларымызды иеленген
Ал елді мекендердің құрамдас бөліктерін алсақ (көше, даңғыл, микроаудан, саябақ, т.б.), олардың 4101 жалпы санының 3865-іне қазақша мәндегі атаулар қойылған.
Бұдан бөлек, аймағымызда көрнекі ақпарат саласын ретке келтіру мәселесіне де ерекше назар аударылады
Мәселен, 2011 жылы Қызылқоға, Жылыой, 2012 жылы Құрманғазы, Индер, 2013 жылы Исатай, Махамбет аудандарындағы көрнекі ақпараттың ахуалы арнайы тексеріліп, облыстық ономастикалық комиссияның мәжілістерінің күн тәртібіне қойылды.
Сонымен қатар қала мен аудандардағы көрнекі ақпарат құралдарында әлеуметтік жарнаманың басым болуы ұдайы назарда ұсталып келеді
Өйткені көрнекі ақпарат – тиімді насихат, тәрбие құралы
Қазіргі кезде облыс бойынша 1461 сыртқы жарнама құралы бар
Оның 1113-і – әлеуметтік жарнама
Соның ішінде, Елбасы Жолдауларына арналғаны – 183.
Қалалық, аудандық мәдениет және тіл бөлімдері кәсіпкерлік субъектілері нысандарына барып «Тіл туралы» Заң талаптарына қайшы келетін маңдайша жазуларын алмастыру жөніндегі түсіндірме жұмыстарын жүргізді
Биыл мұндай жұмыстар облыстық Тіл басқармасы «Нұр Отан» партиясы бөлімшесі- мен бірлесіп Атырау қаласындағы бірқатар ірі сауда орта­лықтары мен қонақүйлерінде де өткізілді.
Тілдік ортаны қалыптастыруда бұқара­лық ақпарат құралдарының тигізер септігі мол
Бұл орайда қазақтілді аудиторияны көптеп қалыптастыруға толық жағдай бар
Облыс аумағында шығатын мемлекет меншігіндегі 9 газеттің 8-і мемлекеттік тілде жарық көретін басылымдар.
Жергілікті телеарна – «Қазақстан» РТРК» АҚ облыстық бөлімшесінің тәу­ліктік хабар тарату көлеміндегі мемлекеттік тілдің үлесі – 75 пайыз
Ал бөлімшенің жергілікті өніміндегі қазақ тілінің үлесі – 95 пайыз.
Жыл сайын Тіл басқармасының «Атырау-Ақпарат» ЖШС және «Қазақстан» РТРК» АҚ облыстық бөлімшесімен бірлескен медиа-жос­пары іске асырылып келеді.
Облыстық, республикалық БАҚ беттерінде облыстағы тілдік ахуалға қатысты 2011-2013 жылдары 419 материал жарияланып, 110 хабар, бейнесюжеттер көрсетілді.
2011-2013 жылдары мемлекеттік тіл саясатын насихаттайтын арнайы ролик түсіріліп, облыстық телеарна арқылы көрсетілді.
Тілді насихатттау, тіл саясатын жүзеге асыру бағытындағы ұйымдастырушылық шараларға келетін болсақ, тілдерді дамыту мен қолданудың облыстық, қалалық, аудандық іс-шаралар жоспары аясында, түрлі ұйым, мекеме, кәсіпорындарда 2011-2013 жылдары фестиваль, байқаулар, семинарлар, дөңгелек үстелдер, әдеби кештер, т.б
1232 мәдени-бұқаралық, танымдық, әдістемелік шаралар өткізілді
Бұл жерде, тілдік шаралар тек оқу орындары немесе кітапханалармен шектелмей, бұған өндіріс саласы да қамтылып, ірі отандық және шетелдік компаниялар атсалысты
Мәселен, «Қазтелеком» АҚ-ның Атырау облыстық бөлімшесі, «Интергаз Орталық Азия» АҚ «Атырау» магистралдық газ құбырлар басқармасы, «Ембімұнайгаз» АҚ, «Атырау мұнай өңдеу зауыты» ЖШС, «Теңізшевройл» ЖШС, «Эн Си Продакшн Оперейшнс Компани Би.Ви» компаниясы, «Аджип Казахстан Норт Каспиан Оперейтинг Компани Н.В.» компаниясы сияқты ірі кәсіпорындарда қазақ тілін дамытуға, қолдануға арналған іс-шаралар жоспары жасалып, іске асырылуда.
Биыл «Эн Си Продакшн Оперейшнс Компани Би.Ви» компаниясы ұйымдастырған қазақ тілінің онкүндігін, «Интергаз Орталық Азия» АҚ «Атырау» магистралдық газ құбырлар басқармасы өткізген, «Атырау мұнай өңдеу зауыты» ЖШС, «Теңізшевройл» ЖШС-дағы ауқымды шараларды ерекше атап өтуге болады.
НКОК компаниясының көмегімен мамандарға қажетті бірқатар салалық сөздіктер, оқу-әдістемелік құралдар, анықтамалықтар, басқа да кітаптар жарық көріп, олар кітапханаларға, оқу орындарына таратылып берілді.
Республикалық сайыстарға облыстың 38 өкілі қатысып, 7 адам жүлделі орынға ие болса, 1 адам жеңімпаз атанды.
Аймақта үштілділікті енгізуді ынта­ландыруға бағытталған шаралар да өз нәтижесін беруде
Үш тілді меңгерген жас­тардың «Тіл шебері», орыс тілі біл­гірлерінің «Тіл – барлық білімнің кілті» об­лыс­тық байқауы, үш тілді жетік меңгерген жас­тардың «Тілдарын» олимпиадасы дәстүр­лі түрде өткізіледі
Облыстың 2 мектебінде үш тілде оқыту тәжірибесі іске асырылып отыр
Өңірде қазақ, орыс, ағылшын тілде­рінде шы­ғатын «Ақжайық», «Мұнайлы Астана», «ТШО жаңалықтары» газеттерінің ауқымды аудиториясы қалыптасқан.
Қай жұмыс та нәтиже шығару үшін жасалатыны белгілі ғой
Сондықтан жоғарыда айтылған шаралардың түпкі нәтижесі ол облыс халқының мемлекеттік тілді білу деңгейінің жоғары болуы
Жоспар бойынша 2013 жылы облыстағы қазақ тілін меңгерген ересек халықтың үлесі 94 пайыз болуы тиіс еді
Алайда жүргізілген әлеуметік зерттеу қорытындысы бойынша қазақ тілін ересек халықтың 97 пайызы меңгерген.
Қазір қазақ қоғамын толғандырып отырған мәселенің бірі – әліпбиімізді латын әліпбиіне көшіру
Бұл жөнінде саяси шешім қабылданды
Енді осы шешімді нақты жүзеге асыру жолдары қалай болмақ деген сұрақ туындайды.
Біріншіден, әліпбиде қолданылатын әріптердің санын, олардың қазақтың төл әріптерін қалай бейнелейтінін реттеп алу қажет
Бұл жөнінде ұсыныстар көп.
Бір нұсқасы – қазақ әліпбиіндегі әріптерді тек 26 латын әріптері арқылы беру.
Екіншісі, ә, і, қ, ө және т.б
төл әріптер­ді латын әріптеріне ноқат қойып немесе басқа да қосымша белгі арқылы сипаттау.
Үшіншіден, жаңағыдай тек қазақ тіліне тән әріптерді латынға қосымша грек алфа­витінің әріптерін пайдалана отырып, көрсету.
Біздің ойымызша, жаңа әліпбидегі әріптер саны 26-дан аспауы керек және қазақтың төл әріптері де қосымша белгілерді пайдаланбай, латын әліпбиінің классикалық алфавитіндегі әріптер арқылы берілуі қажет
Өйткені әлемнің дамыған елдерінің барлығы дерлік, соның ішінде АҚШ, Ұлыбритания, Канада, Германия сияқты жетекші елдер латын алфавитінің осы 26 әріптік нұсқасын пайдаланады, компьютерлік бағдарламалар, интернет те осыған негізделген
Сондықтан қазақ тілін, жазуын әлемдік ақпараттық, технологиялық кеңістікке оңай бейімдеу үшін 26 әріппен шектелу қажет
Бұны көптеген ғалымдар айтып жүр
Сонда қосымша шрифт, бағдарламалар ойлап табудың қажеті болмайды
Қаржы да, уақыт та, жұмыс күші де үнемделеді.
Тағы бір артықшылығы – АҚШ, Ұлы­британия, Германия сияқты елдерде тұратын қандастарымыз қазақ тілінде басылған мәтінді ұғына алады, интернет арқылы хат алмасу кезінде пернетақта (клавиатура) ауыс­тыру қажеттілігі тумайды.
Әлемде кеңінен қолданылып отырған Windows, басқа да бағдарламалық жүйелер кириллица, иероглиф сияқты жазулармен немесе қосымша латын әріптерімен берілген команда, парольдарды қабылдамайды
Ендеше, қазақ әліпбиін классикалық латын шрифті негізінде жасау арқылы қазақ тілін шын мәнінде компьютер тіліне айналдыруға болады.
Екіншіден, қазақ әліпбиін латынға көшіру кешенді түрде жүргізілуі тиіс
Өйт­кені бұл үдеріс тек қазақ классиктерінің шығармаларын кириллицадан латын әліпбиіне аударумен шектеліп қоймайды
Бүкіл мемлекеттік басқару жүйесі, ғылым, экономика, қаржы, халыққа қызмет көрсету саласы – барлығы да латын әліпбиіне синхронды түрде көшуі тиіс.
Бұл жерде батыл қадамдар қажет, әйтпесе қазақ тілінің қазіргі жағдайы өзгеріссіз қалады.
Өздеріңізге мәлім, тіліміз мемлекеттік мәртебе алғанымен, өз тұғырына қона алмай келеді
Алдымен, мемлекеттік басқару жүйесінің өзінде мемлекеттік тілдің қолда­ны­лу деңгейі жеткіліксіз
Мұндай мәселе Атырауда болмағанымен, бірақ көптеген орталық органдарда, бірқатар облыстарда жиын-жиналыстың тілі орыс тілі болып келетіні жасырын емес
Сөйлеушілер әрі кеткенде қазақ тілінде сәлемдесіп, бірер сөз қазақшасын айтып, бұдан соң орысшаға көшеді.
Мұндай факторлар мемлекеттік тілдің дамуына кедергі болып, тынысын тарылтып тұрғаны рас
Ендеше, жаңа графикаға көшкенде осы мәселе ескерілуі тиіс
Ертең жолдама хатын қазақша латын әрпімен жазып, негізгі ақпаратты кириллицамен орысша дайындай беретін болсақ, әліпбиімізді латын графикасына көшірудің мәні болмайды.
Үшіншіден, назар аударатын тұс – мектептердегі оқу тілі
Біздер кеңес кезінен қалған, мектептерді тіліне қарай бөлу деген дағдыдан арыла алмай келеміз
Жетекші дамыған елдерде біздегідей ұлттық мектептер дейтін жоқ
Өз тіліне белгілі бір басымдық бере отырып, бірнеше тілді қатар оқытады, соның ішінде математика, информатика, физика, басқа да ғылымның негізін құрайтын пәндер тек ағылшын тілінде жүреді
Нәтижесінде, мәселен, Норвегияның, Швецияның жастары өз тілінде де, ағылшын тілінде де еркін сөйлейді, бірқатар еуропалық тілдерді қосымша біледі.
Қазақстанда да осындай жүйені енгізу қажет
Біздің жағдайымызда бұл үш тілді – қазақ, орыс және ағылшын тілін қолданатын мектеп болуы тиіс
Мысалы, қазақ, орыс немесе ұйғыр мектебі демей, барлық мектептерде қазақ тілі мен әдебиеті, ел тарихы, географиясы сияқты пәндер қазақ тілінде оқытылып, тәрбиелік шаралар қазақ тілінде өткізіліп, ал орыс тілі мен әдебиеті, әлем тарихы орыс тілінде, математика, информатика, физика, биология, химия пәндерін оқыту ағылшын тілінде жүргізілсе.
Болашақта осындай жүйеге, яғни ұлттық мектеп жүйесіне көшу көзделіп отырғаны белгілі
Алайда бұл өздігінен бола салатын дүние емес, бұған ауқымды дайындық жұмыстары қажет
Ең басты мәселе – оқыту сапасы төмендемеуі керек
Кезінде, қазақ мектебі дұрыс білім бермейді деп, талай қазақ өз балаларын орыс мектебіне берді
Демек, қазақ тілінде оқытатын ұлттық мектеп – сапалы білім ордасы болуын қамтамасыз ететін шаралар кешені қажет екені сөзсіз.
Төртіншіден, шет тілдерінен енген, енетін сөздерді қазақ тіліне тікелей бейімдеу қажет.
Бұл жерде айтайын дегенім, қазақ тілі кезінде көптеген халықаралық терминдермен толықты
Алда да бұндай үдеріс болатыны түсінікті
Алайда бүкіл әлем қолданып отырған осы терминдерді сөз қорымызға төтелеп енгізу мәселесі бар
Кеңестік кезеңде тегі немістікі болып табылатын техникалық терминдер, дені Англия, АҚШ-та пайда болған экономикалық-қаржылық терминдер, Франция, Италияда туындаған мәдениет, өнер терминдері, тамырын латын, ежелгі гректен алатын медицина саласының сөздері алдымен орыс тіліне бейімделіп, орыс тілі арқылы қазақ тіліне енді
Нәтижесінде олардың қазақ тіліндегі жазылуы, үнделуі түпнұсқасынан мүлдем алшақтап кетті
Енді сол терминдерді төл тілінен қазақ тіліне тікелей бейімдеу қажет.
Бесіншіден, маңызды мәселе – жаңа әліпбидің бір нұсқасын таңдап алу
Жоғарыда айтылғандай, бұнымен ғалымдар, лингвист мамандар шұғылдануда
Алайда таңдау мәселесі көпшіліктің талқысына түскені орынды болар еді
Өйткені әр автор өз нұсқасының артықшылығын дәлелдеп, арты керексіз дау-дамайға ұласып кетеді
Сондықтан жаңа қазақ әліпбиінің қандай нұсқасы қолданысқа енеді, бұл мәселені белгілі бір мемлекеттік құрылым шешуі тиіс
Мұнда тек лингвистикалық аспектілер емес, әлеуметтік, экономикалық, техникалық тиімділіктер деген факторлар ескерілуі керек.
Айта кету керек, Елбасы осы мәселеге байыппен қарап, қоғамның талқысынан өткізгені біздерге белгілі бір артықшылық беріп тұр
Бұл тұрғыдан алғанда, латын әліпбиіне бірден көшіп кеткен Өзбекстан, Әзірбайжан, Түркменстан тәрізді елдер бірталай қиындықтарға тап болғаны белгілі
Қазір бұл мемлекеттер жіберілген кемшіліктерді жөндеумен келеді.
Ал бізде латын әліпбиінің оң тұстарын да, теріс тәжірибесін де ескеріп, бірден оңтайлы әліпби жасап алуға мүмкіндік те, уақыт та бар.
Жалпы, елімізде тіл саясаты қысым жасаусыз, байыппен жүргізіліп келеді
Бұл – бірлігіміздің, жарасымды тірлігіміздің белгісі
Сондықтан тілдік ортаны жетілдіру, «үштілділік» қағидатын жүзеге асыру, соның ішінде қазақ тілін қазақстандықтардың ортақ тіліне айналдыру – еліміздің табысты дамуының маңызды факторы деп есептеймін.
