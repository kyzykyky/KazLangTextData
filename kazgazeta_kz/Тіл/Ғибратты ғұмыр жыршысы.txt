Ескіден қалған есті сөзге жү­гінсек, алуан-алуан жүйрік бар, алайда әрқайсысы шамасына қарай шабатыны шындық
Әуел баста ат жарысы – бәйгеге байланысты айтылса да ол қағидаттың өмірдің өзге салаларына да қатысы бар
Ал менің әңгімем тікелей жорналшыларға байланысты
Қазақ жорналшыларының шығармашылығын талдап, саралай сөз сабақтап жүрген, өзi де кезiнде сол ортаның бел баласы болған, бүгiнде белгiлi ғалымдардың қатарына қосылған, басшылық қызметтiң де қызық-шыжығын басынан кешiрiп жүрген Бауыржан Омаров бауырымыздың осы орайда айтқан пiкiрi менің де көкейiмде жүрген тұжырым
Шынында да, баспасөздiң әр саласында жүрген мыңдаған әрiптестерiмiз әр қырынан танылып, қарым-қабiлеттерiнше ел-жұртына – оқырмандары мен кө­рермендерiне қызмет көрсетуде
Олар­дың iшiнде көсемсөзi көркемсөзге бергiсiздерi де, сөйтiп жүре келе кәсiби жазушылар қатарын толықтырғандары да, әр талдың басын бiр шалғандай болудан бастарын аулақ салып, белгiлi бiр тақырыпты таңдап, сол арқылы қалың оқырманын танымдық, iзгiлiк, адамгершiлiк, адалдық бағыттағы жазбаларымен тамсандырғандары және баспасөздiң күнделiктi қажетiн өтеумен шектелiп жүргендерi де бары белгiлi
Сондай-ақ өздерi өндiртiп жазбаса да, қоғамдық-әлеуметтiк өмiрдiң көкейкестi мәселелерiне жетiк, уақыт тынысын тамыршыдай тап басатын, ойларының жүйріктігі білім-біліктіліктеріне сай дарынын әріптестерінің қабілет-қарымын жазбай танып, шығармашылықтарының бағын ашуға арнайтын басшы-редакторлар бар
Мысалы, мен үшін ­Шерхан Мұртаза, Сейдахмет Бердіқұлов, ­Тельман Жанұзақов, Кәкімжан Қазыбаев, Құрманбек Сағындықов, ­Камал ­Смайылов, Қалдарбек ­Найманбаев осындай озық ойлы, қалам­да­ры жүйрік, білімпаз басшылар едi
Бұл сөздi бекер айтып отырғаным жоқ
Атал­мыш асыл ағалардың бәрімен де қызметтес болдым, тәрбие-тәлімдерін алдым
Иә, бұл ұзақ жылдар газет, журнал, баспаларда қызмет істей жүріп, өз басымнан өткізіп, көзіммен көрген жағдай.
Осы пікірімнің ақиқаттығын ай­ғақ­­тайтын мысалдар да жеткілікті
Ал ме­нің бүгінгі әңгімем сондай бір дара дарын-қырымен ерекше ел көзіне түсіп, сара сөзімен жалпақ жұрттың жүрегіне жол салған көрнекті қаламгер – іні-досым Жанболатқа арналып отыр
Осынау жасамыс жасымда көсемсімей-ақ, өзімді көпті көрген, көңіліне түйген, жақсы-жаманның бағасын, кім-кімнің де кісілігін жазбай танитын адамның санатына қосып, жан сырымды жасырмай жайып салудың реті келіп-ақ тұр
Артық айтып қойдым ба деп алаңдамай, жүректен шыққан шындықты жалғанның жарығына шығармақшымын
Бұл өзі көптен бері көкейімде жүрсе де, сол сырымды айтудың сәті енді түсіп отыр.
Мен Жанболаттың өзін де, шы­ғар­­машылық жолын да жақсы білетін кісімін
Себебі ол Қазақ университетін бітірген бетте «Ле­нин­шіл жасқа» қыз­метке қабыл­дан­ған
Екеуіміз бір бөлімнің терісін бірлесе илестік
Кейінірек, «Ақиқат» жорналында қатарласа еңбектенген жылдар да есте
Қай ортаға да тастай батып, судай сіңіп, ағадан өнеге алып, кішіге үлгі көр­сетіп, қатарластарына құрметтеліп, елдің де ыстық ықыласына бөленіп жүрген Жанболаттың жан сүйсінерлік бекзаттық болмыс-бітімді азаматтық қадір-қасиетінен болар
Ол қазақы қалпынан, биязы, біртоға, салмақты, сабырлы, жібектей жұмсақ мінезімен сый-құрметке бөленген жайсаң жігіт
Өзім білетін айрықша адами қасиеті: асқан адалдығы, ерекше елгезектігі, кісіге жақсылық жасауға ынтық-ықы­ластылығы
Жарты ғасырға жуық аралас-құралас жүргенде Жан­бо­латтың аузынан біреуді жамандап, сыр­тынан сөз жүгірткенін естіген емеспін
Оның тал бойына Тәңірден берілген адамгершілік, имандылық, ізгілік сынды жақсы адамның жаратылысына тән табиғи қасиеті тәнті етеді
Жағымпаздық, жарамсақтық, күншілдік, қызғаншақтық сияқты мерез мінезді мейлінше жек көріп, осы жасқа жеткенше кісілік болмысынан айныған емес
Бір сөзбен айтқанда, Жанболат осындай айтулы Азамат.
Жанболаттың адами болмысы жөніндегі әңгімемді осымен тәмамдап, оның жорналшылық-шығармашылық жолына шола тоқтала кетпекшімін
Еңбек жолының алғашқы қадамы «Лениншіл жаста» (қазіргі «Жас Алаш») басталып, бүгінде еліміздің бас газеті басшылығындағы қаламгерлік қызметін абыройлы атқарып жүрген Аупбаевтың есімі де, шығармашылығы да көзі ашық, көкірегі ояу оқырман жұртшылыққа аса танымал екендігі талассыз
Себебі ол тереңнен толғай, қалың елі қазағының көксеген мақсат-мұратын қозғап, ар-намысын оятатын парасатты ой-пайымдарын жеріне жеткізе жазып, аянбай айналысып жүрген азамат-жазбагер
Оның жүздеген ойлы, сындарлы, салиқалы сөзі мерзімді баспасөз беттерінде үздіксіз жарияланып жүр
Көрнекті көсемсөзші Жанболаттың оннан аса кітаптары жарыққа шықты
Ал бұл кітаптардың жазылуы жорналшылық кәсібіне адалдығы, білгірлігі және қаламгерлік шеберлігінің нәтижесі
Өзінің өмірлік ұстанымын қоғамдық ортаның аужайына, уақыт тыныс-сұранысына үйлестіре білген білгір, білікті жорналшының кітаптарын оқысаң жаның сусындайды
Жанболат қазақ жорналшылық әлемінде қалыптасқан өзіндік дара жолы бар қаламгер
Қазіргі таңда талантты жазбагер көптеген шәкірттері бар ұлағатты ұстаз
Мен бұл пікірді қазақ баспасөзінің белді де белсенді, танымал да талантты өкілдерінің айтқан, жазған сөздеріне сеніп те сүйеніп айтып отырмын.
Шығармашылық шеберлігі тез шыңдалған ол газет-жорнал жұмысын ұршықша үйіріп әкетті
Сөйте жүріп өз тақырыбын тапты
Ол ел өмірінде өшпес те өнегелі із қалдырған тұғырлы тұлғалардың қилы тағдырлары туралы толғанысты топтама эссе-очерктер жазуды қалай бастаса күні бүгінге дейін солай жалғастыруда.
Жанболаттың баспасөз беттерінде үздіксіз жарияланып тұратын очерк, эссе, деректі әңгімелерін өзім де қызыға оқитынмын
Кейіпкерлерінің көпшілігінің есімдері елге осы жарияланымдар арқылы танылып, қаламгердің тапқырлығына таңдана риза болатынмын
Осы мақаланы жазар алдында әріптесімнің әр жылдары жарыққа шыққан кітаптарын қайта парақтап шықтым
Әсіресе та­қырыбына, мазмұн-мақсатына орай­ластыра топтастырыла құрас­тырылған үштомдығы: «Өзгеге ұқса­майтын өмір», «Біртуарлар», «Ұлы­лардың ұрпақтары» және Ұлы Отан соғысындағы қазақ сарбаздары мен сардарларының жанқиярлық ерліктері мен қайсар рухтары өзек болған «Рухы күштілер» деген кітап­тарының қадір-қасиетін әлі де болса әділ бағалай алмай жүргенімізге көз жеткіздім
Қаламгердің тума талантының негізі оның зеректігі, алғырлығы, сергектігі және жайсаң мінезі арқылы қалыптасқандығының нәтижесі
Жанболаттың деректі, дәйекті, шындықтың шырайын келіс­тіре жазған кітаптарының кейіп­керлері ұлт тарихының жарқын бет­терін толықтыратын тұлғалар
Қазақ халқының ғажайып қасиеттерін қалт­қысыз, сендіре суреттейтін мұндай мазмұны мәнді, тәлімі тағылымды туындылардың құндылығы айтпаса да айқын
Шындығына жүгін­сек, Жанболаттың ерен еңбегі қазақ­танудың қажет те керемет үлгісі
Сөзі­міздің айна-қатесіз ақиқаттығына жоғарыда аталған кітаптарды оқыған оқырмандардың риясыз сенері сөзсіз
Бұл, әрине, әріптесіміздің жалықпай ізденіп, ерінбей еңбектеніп, көз майын тауысып көп деректі кітаптар оқып, мұражайларда шаң басқан мұраларды мұқият зерделеп, саралап-салмақтап барып жазуға отыратындығының жемісі.
Айтқандай, «Ашылмаған аралдар» деп символикалық аталым берілген кітап кейіп­керлерінің кейбіреулерінің есімін естігендері болмаса, олардың өмір-тағдырларынан бейхабар оқырмандар үшін бұл тұңғыш танысу болғаны белгілі
Мысалы, бүгінде қазақ қолөнерінің қас шебері Дәркембай Шоқпарұлының (марқұм) есімі де, өнері де жеті жұртқа жақсы таныс
Ал оны қалың жұрт­шы­лық­қа алғаш таныстырған Жанболат
Сурет­ші әрі қолөнер шеберінің халық мұра­сын қастерлеу жөніндегі ерен еңбегі сан тарау
Оның қиялынан туған түрлі қолөнер бұйымдары шетелдердегі халық­аралық көрме-байқауларға қойы­лып, жоғары бағаланғаннан хабардармыз
Дәркембай бастаған «Казмузреставра­ция» шеберханасының мамандары хал­қы­мыздың сәулет өнеріндегі әлемдік дең­гейдегі ғажап ес­керт­­кіші Қожа Ахмет Ясауи ғимаратын қал­пы­на келтіру тапсырмасын ­абыроймен атқарып шықты
Сондай-ақ, Жаркент қаласындағы «Уәлібай мешітінің» өлкетану мұражайына айналуы, көне Тараздың тарихи ескерткіштері, Қарахан мав­золейі, Алматыдағы «Қызыл таң» сауда орталығының ежелгі қалпына кел­тіріліп, жұртшылықтың көңілінен шыққан өнер ордаларына айналуы да Дәркембайдың жетекшілік жасауымен жаңаша жасанып, түрленуінің арқасы
Өшпес өнердің өрен жүйрік шеберінің халқының атамұрасын аялап, уақытпен үндестіре жандантып, жақсартып, өнегелі ғұмыр кешкен аяулы азамат Дәркембайдың даңқын шығаруға қанатты қаламымен, санатты сөзімен атсалысқан Жанболатты қалайша қадірлемессің?!
Сонау 1940 жылы әскер қата­рына шақырылып, одан Ұлы Отан соғысына қатысып, ар­тынша қызметте қалып, әскери училищелерде сабақ беріп, кейін Целиноград ауылшаруашылық институтында кафедра басқарып жүрген Жақыпбек Ысқақовтың өзгеше өмір жолын да оқырмандарына таныстырған да Жанболат
Өмір кешулерінің талай асу-белдерін басынан кешкен ке­шегі майдангердің бір үзік сырын баяндауға арнаған мақалада айтылатын әңгімеден ел естімеген жаңалыққа қанығамыз
Сөйтсе, Жақыпбек ағамыз 1954-1960 жылдары Орынбор авиация училищесінде оқытушы болып жүргенде Юрий Гагаринге – тұңғыш ғарышкерге сабақ беріпті
Осы бір мысқалдай мысал арқылы біз қазақ баласының ұлтының сағын сындырмай, қай салада да жемісті еңбек атқарғанына қуанамыз.
Ал кинодағы қилы әдістер мен күрделі қимыл-әрекеттерді орындайтын сирек мамандық иесі – атақ­ты каскадер Тыныбек Такинмен біздерді жүздестірген де Жанболат
Онжылдықты Абай ауданында бітіріп, әуелі Алма­тының цирк студиясында оқып, одан кейін «Қазақфильмге» жұмысқа шақырылған Тыныбек, 1976-1981 жылдар аралығында Мәскеудегі ГИТИС-тің режиссерлік факультетінде оқып жүргенде де каскадерлік мамандығын шыңдай түскен
Ол «Әли баба мен қырық қарақшы» (Өзбекфильм), «Алатаудың күміс мүйізі» (Қазақфильм), «Мен – Тянь-Шань» (Қырғызфильм), «Да­ладағы қуғын» (Қазақфильм) сияқ­ты кинофильмдерінде өз өнерін көрсетіпті
Есімі көрермендерге бейтаныс Тыныбек сынды сирек өнерді меңгерген қаламгер кейіпкері бүгінде жұртшылыққа танылған режиссер
Жалпы, біз сияқты мыңдаған оқырмандар Жанболаттың жазбалары арқылы Антарктидаға, «Мирный» станцияға бір емес екі рет барып, ғы­лыми жұмыстар атқарып қайтқан ғалым-физик Данабек Бименов, көк кін­дігі, Жер шарындағы үшінші полюс атан­­ған алып тау сілемі Гималайға бару бақы­тына ие болған, сөйтіп әлем ең биік Эверест шыңына көтерілген (1982 ж.) Қазыбек Уәлиев, әуелі әлемдегі ең ірі алты ыстық нүктенің бірі, Сырдария мен Әмударияның арасындағы 520 шақырымдық, Қызылқұм (1983 ж.) кейін ұзындығы 550 шақырымдық Қара­­құм жорығына (1985 ж.) шығып, аса маңыз­ды ғылыми зерттеулер жүргізген, Алма­тыда жасақталған «Шөл және адам» экспедициясы, оның жетекшісі Н.Кондратенко туралы қызықты хикаяға бергісіз оқиғаларды оқып-білдік
Осы арқылы оқырман «Адам баласы өз тағдырын әр істе сынап көруі тиіс қой
Өйткені тіршілік, қозғалыс бір орында марғау ғұмыр кешпей алға ұмтылу – … адамдарға ғана тән қасиет» деген қаламгердің пәл­сапалық пайымдауымен келісе кетері кәдік.
Осылайша Жанболаттың шығар­ма­шылығы таңдаған тақырыбына байланысты ізденістері жөнімен жалғаса берді
Әр бұтаның басын бір шалмай, таңдап алған тақырыбынан айнымай, ол табиғат құпиялары, сирек мамандық иелері, таңғажайып тағдырлы адамдар туралы тосын да тұщымды жазбаларынан қазақ жорналшылығындағы өз соқпағын тапты.
Біз білетін Жанболаттың жан­ дүние­сінің сан қырлы сырын ашатын оның ізденістері, аңғарымпаздығы, алғырлығы, құштарлығы, білім­дар­лығы сынды адами қасиеттері мен шығармашылық қабілетінің қарым­дылығы
Қаламгердің бұл орайдағы көздеген мақсаты мен аңсаған арманы: ұлтының ұл-қыздарының өркениетті елдердің білгір, білікті, білімді өресі биік өрендері қатарынан көрінуі және соған өз үлесін қосуға ұмтылысы
Бұл орайда ол өз ортасынан шыққан тұ­ғырлы тұлғалардың таңғажайып тағ­дырларын таныстыра отырып, жас ұрпақтың өмірлік үлгі-өнегені кім­дерден алуға болатындығына жол ашып, жөн көрсетуі қандай қисынды қағидат!..
Егер жампоз жорналшы тал бойы­на біткен талантының арқасында Қайырбай Зәкіров есімді қылқалам шеберінің күрмеуі көп күрделі жанр – графиканың қыр-сырын қалай игеріп, осы өнерде тамаша жетістікке қалай қол жеткізгенін әңгімелеп, сөйтіп суреттерінің сырын бейнелі сөзбен, орамды оймен, түйінді тұжырыммен түсіндірмесе өзгеше бір сезім толқы­нысын бастан кешірер ме едік?!..
Сондай-ақ дауылпаз ақын Махамбет пен дәулескер күйші Құрманғазы сынды ұлы тұлғаларымыздың бейнесін ғасырлар тереңінен тірілтіп, оған дейін үйсін, сақ жауынгерлерінің бейнесін сәтті сомдап, сарапшылардан жоғары баға алған, кейін Есік қорғанынан табылған үйсін жауынгерінің бас сүйегін қалпына келтірген атақты антрополог Ноэль Шаяхметовтің – халқымыздың ежелгі тарихын зерттеп, елеулі еңбек сіңірген ғалымның кім екендігін білер ме едік?!..
Кәсіби жорналшыға қажетті қасиет­тің бірі естіген жаңалығын жадында ұстап, тосын оқиғаларға құлағдар бола жүруі дер едік
Жанболаттың тағ­дыры, өмір жолы бұрын-соңды белгісіз адамдар туралы кездейсоқ құлағы шалып, болмаса бір кітаптан, иә баспасөзде жарияланған әлдебір мақаладан ойында қалған жағдаятты жадынан шығармайтын ғадеті түбі бір кәдеге асатын
Мысалы, 1975 жылы Алматыда өткен «Франция–КСРО» достық қоғамының күндеріне қатысқан атақты «Нормандия–Неман» авиация полкінің командирі болған генерал П.Пуяттің сөзінен соғыс кезінде Ресейде жасақталған ұшқыштар эскад­ри­льясы қатарында қазақ жігітінің болғанын естиді
Тосын жаңалыққа елең ете түскен Жанболат, 1985 жылы «Казправда» газетінде жарияланған хабардан өзі дерегін таба алмай жүрген мәліметті оқиды
Сөйтсе, Жеңістің 30 жылдық мерекесі қарсаңында Семей облыстық азаматтық авиация басқармасында өткен кездесуде соғыс жылдарында Қа­жымұқан қаржысына жасалған само­леттің ұшқышы Қажытай Шалабаев пен «Нормандия–Неман» авиаэскадрильясында қызмет еткен техник Өміртай Түсіп­баевтың қатысқаны жазылыпты
Қысқа қайыра айтсақ, Жанболат осы екі азаматтың майдандағы ерліктері мен кейінгі өмірден озғанға дейінгі өмір жол­дарын баяндаған очерктерді жария етті.
Жорналшы Жанболаттың табан­дылығы мен тапқыр­лығын айғақ­тайтын мысалдар онсан
Соның бірі «Кешігіп жеткен даңқтың» кейіпкері Зиямат Құсановтың ұзақ та бұралаң өмір жолы
Айтса айтқандай, қан майданда небір қиямет-қайым қиын­шылықтарды басынан өткерген қарапайым ауыл мұғалімінің өмір өткелектерінен аман-сау өтіп, зейнетке шыққалы қажетті құжаттар даярлап жүргенде, Подольск қаласындағы мұрағаттан жеткен хабардан өзі ғана емес, бүкіл ауыл дүрлігіпті
Сөйтсе, Ұлы Отан соғысы кезіндегі Курск түбіндегі атақты Прокоровка шайқасы ерен ерліктің үлгісі ретінде тарих бетінде таңбаланғаны белгілі
Зиямат сол шайқасқа қатысып, жаудың жолын бөгеп, ерлікпен қаза тапқан 12 жауынгердің бірі екен
Олардың бәріне батыр атағы берілген
Солардан жалғыз тірі қалған Зиямат тұтқынға түсіп, арада тоғыз ай өткенде қашып шығып, болгар партизандарының жасағына қосылып, онда да көзсіз қаһармандық көрсетіп, «Болгарияның Халық батыры» атағына ұсынылыпты
Міне, осындай ерліктері арқасында, арада 28 жыл өткен соң, ойда жоқта Кеңес Одағының Батыры атағын алған абзал азаматтың тағдырын тамылжыта әңгімелей отырып, жорналшы қазақтың қарапайым баласының ерлігін жазу арқылы ұрпағының, ұлтының сағын сындырмас ұландары өмі­рінен сабақ алатындығына сендіріп отыр
Бұл жерде біз атақты қол­басшы, көзі тірісінде берілмесе де Кеңес Одағының Батыры атағын алған ­Бауыржан Момышұлы, Рейхстагқа бірінші Жеңіс туын қадаған «Халық қаһарманы» Рахымжан Қошқарбаев, қаһарман-партизан Қасым Қайсенов, армия генералы, Кеңес Одағының Батыры, «Халық қаһарманы» Сағадат Нұрмағамбетов туралы Жанболат жазған ерлік хикаяларына тоқталған жоқпыз.
Осы күнге дейінгі шығармашылық жолы түгелдей ұлтымыздың бетке ұстар ардагер азаматтарының өнегелі өмір жолдарын жазуға арналған Жанболаттың кітаптары елдік пен ерлікті, адалдық пен адамгершілікті, имандылық пен инабаттылықты, қайырымдылық пен мейірімділікті, жақсылық пен ізгілікті жырдай баяндайтын деректі де керекті, көркем де көреген, мазмұнды да мақсатты жазбалары қазақ ұлтының бірегей болмыс-бітімін, киелі қадір-қасиетін, табиғи тазалығын, ары мен намысын аса ардақ тұтатын адами мінез-құлқын, өмірлік өнегелерін көрсетудің тамаша туындылары екендігі аян.
Бұл ретте, «Біртуарлар» мен «Ұлы­­лар­­дың ұрпақтары» деген екі кіта­бын­дағы эссе, очерктерінің ­кейіп­кер­­лері ерекше тұр
Әңгімеге арқау болған Ш.Мұртаза, Олжас, Әбіш, Мұзафар, Сайын, Сағат, Сейдахмет, Асанәлі, Сәтімжан, Кемел Ақышев сынды өнер саңлақтары, сондай-ақ түйе балуан Әбілсейіт ­Айханов, атақты футболшы Тимур Сегізбаев сияқты спорт сайыпқырандарының бекзат бейнелерін, өнегелі өмір жолдарын жарқырата жазған Жанболаттың тап­қырлығы мен табандылығына, ше­бер­лігі мен шешендігіне қалай риза болмассың?!..
Қаламгердің танымдық әрі та­ғылымдық мақсатқа сай жазылған эссе-очерктері мен сыр-сұхбаттары да арнайы кітапқа топтастырылған
Еуропадағы қыпшақ Иштван Қоңыр, кезінде Қазақ мемлекетін басқарған тұңғыш қазақ азаматы Жұмабай Шаяхметовтің ұлы, қазақтан шыққан тұңғыш антрополог Ноэль Шаяхметов, тұңғыш орнитолог, Мұхтар Әуезовтің ұлы Ернар, әйгілі ғалым, Шоқанның досы Г.Потаниннің ағасының баласы, сәулетші В.Потанин, атақты Балуан Шолақтың баласы Құдайбергеннің жұбайы Ғазизамен, немерелері Хайролла мен ­Шайдолла, Ілияс Есенберлиннің Мәскеуде тұратын ғалым інісі Радмақ, Алаш ардагері Мұхамеджан Тынышпаевтың бел баласы, техника ғалымының докторы Дәулет, Қажымұқанның баласы Жанәбіл, Біржан салдың ұрпағы Теміртасұлы Мұханбетқали, Мәшһүр-Жүсіптің немересі, ғалым Фазылұлы Қуандық, Әліби Жангелдиннің ұлы Шыңғыс, т.б
қазақтың біртуарларының кейінгі ұрпақтарымен кездесіп, олардан ұлы баба-әкелерінің өмір тарихын тарата, әулеттерін жалғастырған бүгінгі буынның тағдыры туралы қа­ламгер толғаныстары да ел шежі­ресін байытқан бағалы еңбек екендігі ақиқат.
Қысқасы, қазақтың өткен-кеткен және бүгінгі күндергі тарихында есім­дері елге танылған, еңбектері сіңіп, халқының қадірменді азаматтары атанған, сондай-ақ еңбектері де, есімдері де ескерусіз қалған рухы күшті адамдардың рухани тіршілігін тірілт­кен қаламгердің жазбалары ғұмырлық ғибратымен жадымызды жаңғыртып, ұрпақ тәрбиесіне өлшеусіз үлес қосқан тәлімді туындылар деп бағалаймын.
Осылайша таңдаған тақырыбына орай болмысы бөлек, тағдыры тосын кейіп­керлер тауып, оқырмандарын бұрындары елге беймәлім адамдармен жүздестіріп, әрі қызықты, әрі қилы оқиғалар арқылы өрнектелген, өмір­лік мән-маңызы уақытпен үндес дү­ниелері көпшіліктің көңілінен шы­ғып, Жанболаттың жанкүйерлерін кө­бейткені шындық
Сөйтіп, ол қазақ баспасөзінде өз дара жолын салды
Еңбегі еленді
Жазғандары жаппай жарияланып, жұртшылықтың жүрегіне жетті
Шығармашылығы қалай өссе, қызметі де солай өсті
Ол биік мансап емес, мерейлі мақсаттың адамы ретінде тіршілігінде тәубешіл, жаны жақ­сылықтан жаратылған қазақтың қарапайым баласы қалпынан ай­ны­маған азамат
Ұстазы Сарбас Ақ­таев­тың ұстаның баласы сөз ұстасы болса екен деген ағалық ақ тілегін ақ­тағаны да ақиқат.
Бүгінге дейін баспасөздің бас көтертпейтін күнделікті күйбеңімен ерте келіп, кеш қайтатын мазасыз жұмысына жегіліп, қолы босамайтын қарбалас шаруаның қамытын кие жүріп те шығармашылық ізденісін ілгері жалғастыруда
Ұлтымыздың мақтанышына айналып, абыройын асырған тұлғаларды тауып, жарқырата жазудың үкілі үлгісін көрсетіп-ақ келеді
Бұрынғыдай бұрқыратып жазбаса да Жанболаттың әлі де зар күйінде екендігіне ара-тұра болса да жариялап жатқан мақалаларын сүйсіне оқып қуанамын
Тегеурінді талантқа тән қайсар мінез осындай болса керек.
Сөз соңын, Жанболаттың суретші Қайырбай Зәкіровтің шығар­ма­шы­лығына қатысты жазған: «Буыр­қанған бұла сезім мен қалт еткенді қағып алатын қағілез қиял, жаныңды жеп, жай таптырмайтын жігерлі ізденіс болмаған жерде істеген ісіңнен береке көріп, барқадар таппайсың» деген уәжді сөзінің өзінің де өмірлік те шығармашылық қағидасы екендігіне риясыз сенемін
Жанболаттың ғұмыр бойғы жорнал­шылық қызметін бүге-шігесіне дейін білетін әріптесі ретінде менің ойым осындай…
Бүгінге дейін баспасөздің бас көтертпейтін күнделікті күйбеңімен ерте келіп, кеш қайтатын мазасыз жұмысына жегіліп, қолы босамайтын қарбалас шаруаның қамытын кие жүріп те шығармашылық ізденісін ілгері жалғастыруда
Ұлтымыздың мақтанышына айналып, абыройын асырған тұлғаларды тауып, жарқырата жазудың үкілі үлгісін көрсетіп-ақ келеді
Бұрынғыдай бұрқыратып жазбаса да Жанболаттың әлі де зар күйінде екендігіне ара-тұра болса да жариялап жатқан мақалаларын сүйсіне оқып қуанамын
Тегеурінді талантқа тән қайсар мінез осындай болса керек. 
Қуанышбай ҚҰРМАНҒАЛИ,
Қазақстан Жазушылар 
одағының мүшесі
