Ол кезде мен КазМУ-де, журфакта төртінші курста оқитын едім
1976 жылдың көктемінде курстасым, ГДР-де әскерде азаматтық борышын өтеп, оқуға түскен Мақұлбек Малдарбек бірде бір жақтан келді
Жатақханада оның бөлмесінде кездесіп қалдым
«Ораз, саған бір нәрсе айтайын
Д.Қонаев облыстардың санын 20-ға жеткізіп, Қазақстанды БҰҰ-ға мүше етуге ниет­теніп жатыр екен» деп үш ұйықтасам түсіме кірмейтін жаңалығымен мені қатты қуантты
Үстіндегі сары плащын шешіп, сәндік мойынорағышын іліп жатып, оның айтқан тосын хабары жадымда әлі тұр
Неге екенін білмеймін, ұмыту мүмкін емес
Тәуелсіздікті армандаған Димекеңе қатысты Мақұлбек айтқан бұл жаңалықты кейін біраз партия қайраткерлерінің аузынан естідім
Кремльде Саяси бюрода одақтас республикаларды БҰҰ-мүше ету жөнінде құпия әңгіме болғанын кейін дәлелдеп жаздым
Бұған курстасым Мақұлбектің әлгі айтқан жаңалық хабары себеп болған еді.
Еуропаның бір елінде әскерде болған, сол кездегі әлемдік саясатты бізден жақсы білетін, үздіктер қатарында оқыған Мақұлбек қазір Қазақстанға белгілі журналист, бірнеше кітаптың авторы
Қазақ­станның құрметті журналисі, «Қазақстан-Тараз» радиосына бас­шылық ететін ол баспасөзде өз қол­таңбасы қалыптасқан қаламгер
Оқып жүргенде ақындығын сыртқа шығармай жүрген
Айтпақшы, алғаш­қы курста біздің жігіттердің тең жартысы ақын болатын
Мақаңа ақындық бір бөлмеде жатқан, «Мұқағалимен мұңдасатын», «Бала махаббат» балладасының авторы Батық Мәжитұлынан жұқса керек
Соңғы шыққан «Ізгілік ілімі» атты кітабының «Жүрекжарды ақ тілектер» атты тарауы өлең, толғаулардан, ой-те­біреністерден тұрады
Сондықтан Мақаңның жаңа кітабы туралы пікір айтуды, ой бөлісіп, түйгендерімді ортаға салуды жөн көрдім.
Қаламгер кітабының беташар тарауы қазыналы қарттардан басталады
Автор қарттар туралы толғанып, ақсақалдар жайында ағынан жарылады
Біз журналистердің қамқоры, жастардың жанашыры, облыс журналистерінің абызы атанған Баттал Жаңабайұлы туралы біліп қана қоймай, ол кісінің бойындағы асыл қасиеттерге қанығамыз
Тоқсанға келген қарияның еңбегі мен кісілік қасиеті «қара сөзбен» мадақталып, жыр жолдары арқылы айшықталады
Сондай-ақ Батекеңнің құрдасы, Сауырық батыр қорының төрағасы Әкім Садақбекұлы туралы да журналист жұртқа өнеге болатын нәрселерді сездіреді.
Қаламгер қарттардан кейін әжелер туралы толғанып, ана-кейуаналардың ерекше кие-қасиеттері жөнінде айтады
Әжелер жайындағы Мақұл­бектің әңгіме, сыр-сұхбаттары оқыр­мандарды баурайды
Әсіресе, 103 жасқа келген, сұрапыл соғыс кезінде тылда жан аямай еңбек еткен Тәжігүл Ысқақовамен әңгіме-сырласу әсерлі әрі қызықты
Мұнда ұлттық өнеге, тәрбие және кейуананың ұрпаққа өсиеті бей-жай қалдырмайды.
Журналистің белгілі ақын-жазушылармен сырласып, ой бөлісу, мәселе көтеруі – өз алдына бір төбе
Автор әрқашан ізгілік пен имандылық жөнінде әңгіме қозғайды
Әріптесім әрі курстасым Мақұлбектің жазушы Несіпбек Дәутайұлымен және Күләш Ахметовамен жүргізген сұхбатында ел тағдыры, тіл тағдыры және қазіргі жаһандық мәселелерге байланысты неше түрлі ойлар мен болжамдар айтылады.
Атам қазақтың «Атың барда жер таны желіп жүріп, асың барда ел таны беріп жүріп» деген даналығын қанша айтсаң да артық емес және мәнін ешқашан жоғалтпайды
Журналис­тер үшін ел көру, жер көру, саяхат-сапарларға шығу – бұл өте қажет және аса пайдалы нәрсе
Кейде кітаптан оқымаған, теледидардан, радиодан естімеген ақпаратты, тіпті жаңалықты саяхат сапарлары кезінде тосын жер шарының бір қиырынан аласыз
Мен өзім 1994 жылы Нью-Йоркте он күн және кейін Түркияда үш-төрт рет іссапарда болғанда әлемдік саясатқа қатысты талай нәрселерді естідім, білдім және көрдім.
Кітап авторы біраз шартарапты шарлаған екен
Армияда жүргенде Еуропаны көрген Мақаң кейін журналист болғанда Азияның бірнеше елінде болып, саяхат сапарлары жөнінде әсерлі очерктер мен мақала-сапарнамалар жазған екен
Малай еліндегі алған әсерін қаламгер «Қайда барсақ та, шұғыла шашқан шуақты күндердің куәсі болдық» деп түйіндейді.
Малай елінен кейін Мақаң Түркия­ның Анталия, Перге, Аспендос, Алания туристік өңірлері жайын­да әңгіме өрбітеді
Көргендерін әсерлі тілмен, қы­зықты деректермен айшықтап, қара­пайым қағидалар арқылы ойландырады.
Мен Димекең өміріндегі 2 санына байланысты «Қонаевтың 12 қасиеті» деген зерттеу-эссе жазған едім
Енді 8 саны жөнінде бір тұлға азаматтың өміріне байланысты ой түйіп, оның ізгілік жөніндегі кітабына пікір жазып, ойымды осылай түйіндегенім жөн болар
Түйіп айтқанда, М.Малдарбековтың «Ізгілік ілімі» кітабы бізге қазір аса қажет имандылық пен кемелділікті дәріптейді
Бәрінен бұрын Тәуелсіздікті ту етеді.
Ораз ҚАУҒАБАЙ,
қаламгер, ҚР Мәдениет қайраткері, Д.Қонаев 
атындағы Еуразиялық 
заң академиясының профессоры
