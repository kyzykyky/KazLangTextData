Мемлекет басшысы Нұрсұлтан Назарбаев қазақ тілі әліпбиін кириллицадан латын графикасына көшіру туралы Жарлыққа қол қойғалы бері жер-жерде нақты шаралар қолға алынуда
Әсіресе мектептерде сынама сабақтар өткізіліп, түрлі семинарлар ұйымдастырылуда
Осы тұрғыда Атырау облысындағы Индер ауданы тұрғындарының белсенділігін атап өтуге болады.  Олар латын әліпбиіне көшуге қатысты өз ойлары мен пікірлерін, ұйымдастырған шараларына байланысты материалдарды поштамызға жолдап отырады
Солардың бірқатарын жариялағанды жөн көрдік.
Бұл маған таңсық емес 
Мен үшін латын әліпбиі түк таңсық емес, әлі күнге судыратып оқи беремін
Тума ауылы Qirimqosa (Қырымқожа) мектебінің бірінші сыныбына 1938 жылы бірінші қыркүйекте барғанымда латын әліпбиін (32 әріп) және 100-ге дейін сандардың белгілерін түгелдей үйреніп барып, бірден 2-сыныпқа барамын деп қиғылық салыппын.
Үйде 3-сыныпта оқитын ­Меруерт деген апам болған еді
Сондықтан да ешқандай қиындықсыз, жылдам үйрендім
Бізді оқуға қабылдап алған мектеп директоры – Әжіғали Әжіғұлов, оқытушы – Қажығали ­Зинеденов
Мектепте екі ғана сынып болды.
Біреуінде төртінші мен екінші сынып оқушылары, екіншісінде бір мен үшіншілер оқыды
1-сыныпты бітірген соң менімен тағы екі балаға жақсы оқисыңдар деп мойнымызға қызыл галстук тақты.
Ол уақыттағы галстуктер ашық қызыл емес, күреңдеу болатын
Сосын та­мақтың астынан байламайды, әдейі қалың, қатты қаңылтырдан жасалған галс­туктың екі ұшын ішінен өткізіп алып, бекітіп тастайтын ұстағыш болды
Бүгінде қарасам, 1941-1942 жыл­дары құжаттарымда қазақша бланкаға бағаны орыс әріптерімен жазыпты
Мысалы, қазақ тілінен – «отлично», ән-күйден – «хорошо» деген сияқты.
Негізі қазақша 43, орысша 32 әріпті өте жылдам, ешқандай қиын­дықсыз үйреніп алдым
Сонымен қатар 1941 жылдың жаз айларының бірінде сауыншы-пішеншілерді (сиыр фермасында) түс мезгілінде жинап алып, латын әліпбиін үйреткені бар
Анамның оған қолы келіспей бір әріпті (S-тің орына Е салған) теріс қаратып салған құжаттары әлі сақтаулы менде.
Соғыс уақытында тезек пен сабан жағып отырған және қара танымайтын үлкендерді 32 әріпке үйреткенде, қазіргі автоматика, компьютердің заманында әрі білімді, тіпті өте білімді жастарды 25-30 әліпбиден тұратын латын қарпіне үйретуге бірнеше жылдың қаралуы, оны бүкіл қазақстандықтар үшін өте өзекті мәселе етіп көтеретіндей не қиындық туды
Таңғаламын
Латын тілі мен үшін таңсық емес, тек ниет керек.
Есенияз ТӨРЕМҰРАТОВ
Индербор кенті
Тарихи қажеттілік
М.Сиранов атындағы орта мектеп базасында аудандық білім бөлімінің әдістемелік кабинет меңгерушісі Роза Қабышқызы мен әдіскер Гүлнұр Темірғалиқызының ұйымдастыруымен «Латын әліпбиіне көшу – рухани жаңғырудың негізі» атты аудандық семинар өтті.
Оған барлық мектеп директор­ларының тәрбие ісі жөніндегі орынбасарлары мен «Қазақ тілі» бірлестіктерінің жетекшілері және кітапханашылар қатысты
Алғаш болып сөз алған аталған мектептің директоры Сәбит Сайфоллаұлы семинарды ашып, қатынасушыларға сәттілік тіледі
Одан соң Аққала орта мектебінің кітапханашысы С.Қуанышкереева латын әліпбиінің шығу тарихынан баяндама жасаса, М.Сиранов атындағы орта мектептің қазақ тілі мен әдебиеті пәні мұғалімі Жанар Ибрашева «Латын әліпбиіне көшу – ұлттық құндылықтардың баспалдағы» тақырыбында әсерлі ой қозғады
Сондай-ақ «Латын алфавитіне көшудің тарихи қажеттілігі» тақырыбында Махамбет атындағы орта мектеп директорының тәрбие ісі жөніндегі орынбасары Самиғолла Исағалиевтың түсіндіруі мүлде бөлек дүние болды
Соңғы бөлімде қатысушылар арасында ашық пікірлер айтылған соң, кеш қонақтары семинарды қорытындылады.
Салтанат ҚАНАТҚЫЗЫ
Жарқын болашаққа –  жаңа қадам
Латын әліпбиіне көшу мәселесі – өте өзекті әрі орынды, құптарлық шешім
Мемлекет басшысы латын әліпбиіне көшудің маңыздылығын айтты, нақты бағыт-бағдарын көрсетіп берді
Енді оны халық болып қолдауымыз қажет
Еліміз қарыштап дамыған тұста, тіліміздің мәртебесін де жадымыздан шығармауымыз керек екенін ескергеніміз жөн.
Латын графикасына негізделген жаңа әліпби нұсқасы көңілге қонымды
Жаңа әліпби туыстас түрік халықтарымен де ынтымақтастық мәселесіне оң ықпал етеді деп сенеміз
Бір кездері латын әліпбиі қазақ жерінде қолданыста болғанын халқымыз жақсы біледі
Оның үстіне, елімізде ағылшын тілін жетік білетін жастар өсіп келеді
Оларға жаңа әліпбиге бейімделу аса қиындық туғыза қоймайды деп ойлаймын
Бүгінгі таңда аудан мектептерінде де латын әліпбиіне көшуде бастапқы жұмыстар атқарылып, қолға алынуда
Атап айтсақ, Боран Нысанбаев мектебінде «Біз латынды қолдаймыз» акциясы кең көлемде өтті
Шараға қатысушылар өз мектептерінің атауын латын графикасында жазып, суретке түсті, олар әлеуметтік желілерде жария­ланып, жазылушылардың қолдауын тапты
Сонымен қатар сыныптарда жаңа қазақ әліпбиін оқыту бұрыштары ашылып, қазақ тілі мұғалімдері 15 минуттық сабақ өткізді
Бұл сабақтарда балалар өз есімдерін латын әліпбиінде жазуды үйреніп, орфографиялық ерекшеліктермен де танысты.
Әлия ЖҰМАШЕВА, 
Б.Нысанбаев атындағы орта мектеп директорының тәрбие ісі жөніндегі орынбасары
Тіл келешегі – сапалы білімде
Жақсыны үйренбекке ұмтылыс – жүрегі елім деп соққан әрбір азаматтың келешегін ойлап, оны барынша жақсы ете түсуге ұмтылуы
Бұл ретте жаңа әліпбиге көшуге байланысты жұмыстарды ерекше атап өткен дұрыс
Оның үстіне жақында Президенттің Жарлығымен қазақ тілі әліпбиі жарыққа шықты.
Осыған байланысты жаңа әліпбиге көшудің қам-қарекеті басталып та кетті
Сондықтан да бұл жұмыстарға білім ұялары тікелей қатысты болғандықтан, біз де сырт қала алмаймыз.
Осы ретте мектебімізде өткен білім беру мен білім алудағы жаңа тәсілдер туралы түсінік қалыптастыру, оқыту сапасын жақсарту үшін жаңа әдістерді тиімді пайдалануға бағыт беру мақсатында «Сапалы сабақ – сапалы білім» тақырыбында семинар ұйымдастырылды
Шараға мектеп дирек­торынан бастап оқу-тәрбие ісі жө­ніндегі орынбасарлары, жалпы жаңа­шыл­дыққа жаны құмар мектеп мұғалімдері қатысып, олардың жағымды ахуал қалыптастырып, өзіндік ерекшелігімен есте қалды
Әсіресе осы тұрғыда семинарды ұйым­дастырушы мұғалімдер: А.Сұлтан­ғалиева, Г.Қадырғалиева, Ф.Иман­газиева, К.Құсниденованың ой-өрісте­рінің жо­ғарылығы, ұйымдас­ты­рушылық қабі­леттерінің мол екендігі айқын көрінеді.
Айгерім АҒЫРАЕВА,
Жамбыл атындағы орта мектептің қазақ тілі мен әдебиеті пәні мұғалімі
Атырау облысы
