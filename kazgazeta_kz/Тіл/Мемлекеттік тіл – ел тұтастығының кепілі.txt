Өмірзақ Айтбайұлы, Халықаралық «Қазақ тілі» қоғамының  президенті, академик
Тағы бір жыл артта қалып барады.
Жаңа жыл – 2012 жыл табалдырықтан аттағалы тұр.
Өтіп бара жатқан жылдағы ең басты жаңалық – Тәуелсіздігіміздің 20 жылдығы
Тәуелсіздік дегенде тілге тоқтамай кете алмаймыз
Тәуелсіздік және тіл – егіз ұғым іспеттес
Тілдің тұғыры мықты болған сайын Тәуелсіздігіміз де солғұрлым нығайып, беки түсері анық
Тәуелсіздігіміздің 20 жылдығы атап өтілген жылы тілге қатысты тындырылған жұмыстардың бірі – «Тілдерді дамыту мен қолданудың 2011-2020 жылдарға арналған мемлекеттік бағдарламасы».
Ендігі мақсат – осы құжатта белгіленген міндеттерді талаптағыдай жүзеге асыру
Бұл бағдарламаның мемлекеттік тілдің қолданылу аясын кеңейтуде пайдасы зор.
Тәуелсіздікке қол жеткізу оңай емес, ал оны ұстап тұру, нығайту және баянды ету – одан да қиын
Мұны тәуелсіз даму арнасына түскен жиырма жыл көрсетіп отыр
Тәуелсіз ел болу үшін – тәуелсіз сана болуы керек
Санада тәуелсіздік орнамай, жеке адамның да, елдің де шын мәніндегі дербестікке қол жеткізуі – мүмкін емес дүние
Ғасырға татитын осынау жиырма жылды мен «сананы тәуелсіздендіру бағытындағы тайталас кезеңі» деп сипаттар едім.
Мұса пайғамбар өзінің қауымын қырық жыл бойы шөл далада ешкіммен араластырмай үздіксіз ертіп жүрген екен
Не үшін? Әрине, елінің санасын өзгерту үшін
Ұрпақ ауысып, жаңа буынның санасы жаңғырып, ойы да, бойы да азат болып өсуі үшін
Бұл – әрине, пайғамбарлар дәуіріндегі кеп
Ал әлем алып ауылға айналған қазір­гідей кезеңде оқшау өмір сүру мүмкін емес
Керісінше, дүрбелең дүниеге барын­ша қоян-қолтық араласып, өзіндік төл­тума қасиетіңді шыңдай түсуге ұмтылған абзал.
Ел егемендігіне қол жеткеннен кейін бізде де осындай үрдістерге кең жол ашылды
Ұлттық салт-дәстүрді қайта жаңғырту, шежіре жинау, аруақты ата-бабаларымызға арнап ат шаптырып, ас беру, тіл қоғамдарын құру, тағы да сол сияқты барлығы да – осы бағыттағы жұмыстар
Соның ішіндегі ең елеулісі – Елбасымыз Н.Назарбаевтың астананы Арқа төсіне ауыстырып, жаңа тұрпатты қала салуы
Байыптап қарасақ, Астана – қазақтың санасын өзгертуге бағытталған ұлттық жоба
Қазақтың жаңа ел басқарушы буынын қалыптастыруға, өзіне деген сенімін орнықтыруға және озық тұрмысқа ұмтылуға деген зор талпынысы
Аталған қадам жеміссіз емес
Жұрт­шылықтың көз алдындағы дүние.
Сол секілді Елбасының бастамасымен халықаралық беделді ұйымдар­ға мүше болып қана қоймай, оларға төрағалық ету, алқалы жиындарын өткізу де арзан атақ шығаруға ұмтылу емес
Мұны еліміздің даңқты тарихи жолына, зор табиғи-интеллектуалдық қуатына сай дүние дидарында өзінің лайықты орнын иемденуге және өзіндік ұстанымдарын әйгілеуге деген орынды талпынысы деп санаған жөн
Елбасының батыл қадамдарға барып, Ұлы даланың ұландарына тән тәуекелшілдікпен елін аса ауқымды жобаларға кірістіріп жіберуі де қазақ халқын шыңдауға, ширатуға, бойында бұғып жатқан табиғи қуатын оятуға бағытталған бастамасы деп қабыл­даған дұрыс болатын секілді
Десек те, ел халқының ала-құлалығы, тілдік, діндік, ұлттық әр алуандылыққа толы қоғамы көп жағдайда көздеген үдеден шығуға мүмкіндік бере бермейді
Әлі күнге елімізде тіл мәселесінің түбегей­лі шешімін таппауының бір ұшығы осында да жатыр
Тілдік тұтастыққа жет­пей ел тұтастығының берік болуы қиын дүние
Елбасының «Қазақстанның болашағы – қазақ тілінде» екендігін қадап айтып, мемлекеттік тілдің ел халқын тұтастырушы басты фактор екендігіне ұдайы көңіл бөліп отыруы да Тәуелсіздігіміздің баяндылығын көздегендігінен деп түсінеміз.
Сананың тәуелсіздігіне ықпал етер факторлар көп
Әдетте, ол адамның күн­делікті қабылдайтын ақпаратына байланысты
Ақпараттың мазмұны, сапасы, мақсаты, тілі шешуші рөл ат­қарады
Жұртшылыққа таратылатын ақ­параттың құлағын кім ұстаса, билік­тің тұтқасына да сол иелік етеді
Егер біз, шын мәнінде, азаматтарымыздың саналық тәуелсіздігіне қол жеткізуді көздейтін болсақ, ел аумағында таратылатын ақпараттың тіліне ғана емес, оның мазмұнына, сипатына да ерекше мән беруге тиіспіз
Әңгіме цензура туралы емес, мәселе мемлекеттік мүддеде болып отыр
Әрине, «адам құқығы», «демократия», «сөз бостандығы» дегендер – құлаққа жағымды, жанға жай­­лы сөздер
Алайда осынау ұғымдар түпкі ниетті бүркемелейтін перде болып, ел бірлігі мен тұтастығына қауіп төн­дірер қатерге айналса, заң талабы мен ұлттық дәстүрлі адамгершілік өл­шем­деріне сай белгілі бір шектеулерге бар­са, артық болмайды ғой деп ойлаймын.
Сананың құлдық құрсауында қалуын әлі күнге кейбір азамат­та­рымыздың Ресейді шетел ретінде қабылдай алмайтынынан көруге болады
Егер де біздің азаматтарымыз Ресейді шетел ретінде қабылдаса, Қазақстанның бүкіл мемлекеттік ор­ганында ісқағаздарын Ресейдің мем­­лекеттік тілінде жүргізер ме еді, Пар­ламентте заң актілерінің барлы­ғын Ре­сейдің мемлекеттік тілінде даяр­лап, қабылдар ма еді, сот оты­рыс­тарын Ресейдің мемлекеттік тілін­­де өткізер ме еді, шетелдік делегаттармен келіссөздерді Ресейдің мем­лекеттік тілінде жүргізер ме еді, еліміздің мәдени-ақпараттық кеңіс­тігін толығымен Ресейге беріп қояр ма еді?! Әрине, жоқ! Мемлекеттік қызмет­шілеріміз, шын мәнінде, өзін Тәуелсіз Қазақстан Республикасының қызметкері ретінде сезінсе, еліміздің бар саласында мемлекеттік тілдің заңға сай басымдығына қол жеткізер еді, Ресеймен терезесі тең, құқықтары бірдей мемлекет ретінде қарым-қатынас орнатар еді, тәуелсіз елге тән өзіндік көзқарас ұстанып, дербес саясат жүргізер еді
Алайда өзіміз күнделікті куә болып жүрген өмір ақиқаты мұның басқаша өрбіп жатқандығын көрсе­теді
Сондықтан да 2012 жылдан бастап, мемлекеттік қызметке орналасуға үміткерлерге мемлекеттік тілді білуді міндетті талап етіп қою керек.
2005 жылы ел Президенттігіне үміт­керлердің қазақ тілін білу дәрежесін анықтайтын сынақ комиссиясының құрамында болған едім
Сонда Елбасымыз Нұрсұлтан Әбішұлының қазақтың қара сөзінің майын тамызар шешендігіне тәнті болдым
«Бастап кетсе – көсем, сөйлеп кетсе – шешен, қа­зақтың бағына туған кемел азамат қой» деп іштей шүкіршілік еттім
Сөз орайы келгенде мен Елбасыға өзімді тол­ғандырып жүрген бір сауалды қойдым.
– Нұрсұлтан Әбішұлы, Сіздің қазақ тілінің қайнарынан қанып ішкеніңіз­ге ешкім де дау айта алмас
Шетелдерге шыққанда келіссөздерді тек қазақ тілінде жүргізуге болмай ма? – дедім.
– Сауалың орынды, – деді Елбасы
– Қазақтың бір баласы ретінде ме­нің де ана тілімде келіссөз жүргізгісі келмейді дейсіз бе? Түркиямен, араб елдерімен болған келіссөздерді қа­зақша жүргізіп жүрмін
Ал басқа елдерге барғанда орыс тілін қолдануға мәжбүрмін
Өйткені бізде шет тілдерін тікелей қазақшаға аудара алатындай жоғары дәрежедегі маман-аудармашылар жетіспей жатыр
Болашақта тек қазақ тілі арқылы келіссөз жүргізетін жағдайға да жетеміз, – деген болатын.
Бұл жайында Елбасының осы пі­кіріне тиісті орындардың назарын аударту үшін баспасөз бетінде арнайы мақала жаздым
Міне, содан бері аттай алты жыл өтті
Төрт жылда жоғары білім алып шығуға болады
Осы уақыт ішінде елімізге қажетті шет тілінің аудармашыларын артығымен даярлап алуға болмай ма? Мұны қиынсынсақ, бұл іске әлемнің қырық елінде мекендеп жатқан өз қандастарымызды арнайы даярлықтан өткізіп пайдалануға болады ғой
Әлде осы жайында Білім және ғылым министрлігіне, Сыртқы істер министрлігіне Елбасының өзі тікелей тапсырма беруі керек пе?!
Қаламаған іске сылтау көп болады
Мұның барлығын да мемлекеттік тілге деген, мемлекеттік мүддеге деген салқындықтың белгісі демегенде не дейміз?! Бұдан былай шетелдерге Қазақстанның атынан келіссөздер жүргізіп, мәмілелер жасауға баратын азаматтардың келіссөздерді тек қана қазақ тілінде жүргізуін міндеттейтін кез әлдеқашан пісіп-жетілді
Сонда осы салаға маманданған аудар­машыларға сұраныс туындар еді
Халықаралық қатынастарда Қазақ­станның беделі түспес еді
Бұл мәселеге тиісті орындар назар аударар деп ойлаймын.
Біз «құқықтық мемлекет құрып жатырмыз» дейміз
Ал біздің елде мемлекеттік тілді білмейтіндердің емес, оны жетік меңгергендердің құқы­ғы көп бұзылады
Айталық, «Тіл туралы» заңның 9-бабында «мемлекеттік ор­гандардың актілері мемлекеттік тілде әзірленіп, қабылданады, қажет болған жағдайда, мүмкіндігінше, басқа тілге аударылуы қамтамасыз етіле отырып, оларды әзірлеу орыс тілінде жүргізілуі мүмкін» делінген
Ал бізде осы заң талабы орындалып отыр ма?! Бұл талап осы заңды қабылдаған Парламенттің өзінде орындалмайды
Егер өзі шы­ғар­ған заңды өзі орындамай­тын болса, онда заң шығарып не қажеті бар? Заңның сақталуына жа­уапты про­ку­ратураның өзінде бұл талап орындалмайды
Онда қайта-қайта заң қа­былдай бергеннен не шығады?! Біз «Тіл туралы» заңымыз пәрменсіз, сол­қыл­дақ, сондықтан «Мемлекеттік тіл ту­ралы» жаңа заң қабылдауымыз керек» деп отырмыз
«Қолда бар заң талабын орындамай және оны орын­дамағаны­мыз үшін ешқандай жауап бермесек, онда жаңадан заң қабыл­даудың қажеттілігі бола қояр ма екен» деген сауал туындайды.
Қарапайым ғана мысал
Өмірде бәріміз де жиі ұшырасып жүрген жағдай
Әртүрлі басқосулар барысында журналистер белгілі бір мәселе бо­йынша пікір білдіруді өтініп жатады
Пікірді қазақша білдіріп болғаннан кейін, орыстілді журналист «ал енді осыны орысша айтып бере қойыңыз» дейді
Сұхбат берушілердің барлы­ғы дерлік енді осы пікірін орысша қайталайды
Ал қазақ журналистері орыстілді адамға сауалын орысша қояды, орысша пікірін алады, содан кейін өзі оны қазақшаға аударады
Соның салдарынан қазақтілді журналистер бір маманның айлығын алып, екі есе жұмыс істейді
«Осы пікіріңізді қазақша айтыңыз» деп бір журналист айта алмайды
Сөйтіп, қазақтілді журналистердің құқығы күнделікті бұзылып жатады
Тіпті бұл назар аударуды қажет етпейтін заңдылыққа айналып кеткен
Өзін-өзі сыйлайтын елде бұл жағдай керісінше болуы керек емес пе еді?! Мұндай жағдайдың орын алып отырғанына, бір жағынан, қазақтілді қауымның көнбістігі, өз құқығын қор­ғауға келгенде енжарлығы мен жас­қаншақтығы да өз әсерін тигізіп отыр­ғанын жасыруға болмайды
Біз осынау болмашы жағдайға ерік беру арқылы жеке өз басымыздың ғана емес, қазақ елінің, қазақ тілінің қадірін түсіріп отырғанымызды ұғынатын кез жетті.
Сондықтан біз тіліміздің жоғын жоқтауды мұрат еткен ірі халықтық ұйым ретінде заң шығарушы орган – Парламенттен, заңдылықтың сақталуын қамтамасыз ететін – прокуратурадан, атқарушы орган – Үкі­меттен «Тіл туралы» заң талаптарын орындауын, бұзған жағдайда ел алдында жауап беруін талап етеміз
Ел хал­қының жетпіс пайызын құрайтын көпшіліктің талабымен есептеспеудің соңы жақсылыққа соқтырмайтынын ес­керткіміз келеді
Ал қазақ азаматтарын ынжықтық пен енжарлықтан, жасқаншақтық пен кембағалдық пси­­хо­логиядан арылып, өз құқығын қор­­ғауда белсенділік танытуға шақырамын.
Әрине, Тәуелсіздік – баға жет­пей­тін құндылығымыз
Осы кезең ішінде еліміздің қол жеткізген жетіс­тіктері де көп
Мақтан тұтар істері де мол
Әлбетте, бұған біз марқаямыз, шүкіршілік етеміз
Алайда осы жиырма жылда біз тәуелсіздіктің қадіріне жете алдық па, өзімізді тәуелсіз сезіне алдық па, мәселе – осында
Тарихқа бойламай-ақ қояйық, өткенге салауат
Ал осы тәуелсіз кезеңде өмірге келген, Тәуелсіз Қазақстанда оқып ер жеткен жастарымыздың отаншыл­дық сезімі қандай? Неге ол ұрпақ қазақ тіліне соншалықты ынтызар емес? Неге ол ұрпақ әлі күнге орыс тілінде шүйіркелеседі? Неге қазақ ата-аналар әлі күнге балаларын орыс тіліндегі мектептерге береді? Неге аты-жөнімізді орысша қосымшалардан тазартып, қазақша қалпында дұрыс ресімдемейміз? Өткенді кеңестік ке­зеңге, орыстандыру саясатына жабушы едік, бүгінгімізге не жорық? Енді қалай ақталамыз? Кімді кінәлаймыз? Қазір кім біздің аузымызға қақпақ, қолымызға кісен салып отыр?
Осы мәселе әлеуметта­нушы­лардың, психологтардың, сая­сат­­та­нушылардың, мәде­ниетта­нушы­лардың, философ­тардың зерт­теу нысаны емес пе
«Қазақ тілінің мәселесін тілші-ғалымдар мен журналистердің ғана еншісі» деп қарамай, бүкіл сала мамандарының өз тұрғысынан келіп, тіл проблемаларын ғылыми тұр­ғыдан бірлесе шешуді қарастырса, көп жоғымыз түгенделмес пе еді?! Сон­дық­тан бұдан былай осы мәселеге ерекше назар аударған жөн дегім келеді.
Осы орайда орыстілді ғалымда­рымыздың мәселеге Ресейдің көзіл­дірігі арқылы қарайтынын ашып айтуымыз керек
Орыстілді әлеу­мет­танушыларымыздың әлеуметтік зерт­теулер бойынша нәтижелерін көпе-көр­неу Ресейдің пайдасына шешіп беретінін көріп жүрміз
Зерттеу нәти­желері объективті болуы үшін бұл іске қазақтілді ғалымдарды ғана тарту қажет.
Қазақстанда қазақ мәселесінің болуы – ең алдымен, өзімізге сын
Намысқа тиетін жағдай
Ел болып қалыптасудың балаңдық белгісі
Сондықтан бұдан былайғы кезеңде балаңдықтан арылып, мемлекет құ­раушы ұлтқа тән өре биігінен көрінер сапалық дамуға назар аударғанымыз жөн демекпін.
Өйткені «тәуелсіздік» деген ұғым­ның мәні біз үшін аса зор
Оның құнын білмей, қадірін арттыра алмаймыз
Бұл ұғым біз үшін өте қымбат
Біз тәуелсіздікке тәуелді болмай, оның мәні мен құнын біле алмаймыз
Ол ата-бабаның рухын көтерді
Ол, шынында да, сөнген мемлекетіміздің отын маздатты
Ол ана тілімізді, ата тарихымызды, дінімізді, ділімізді жандандырып, қазақ деген атауға қан кіргізді, жан бітірді
Жүрегіміз Отан деп соғатын болды
Алпыс екі тамырымыз елім, жерім деп тоқтаусыз жүйткитін жағдайға жетті.
Ендеше, Тәуелсіздік – біздің басты байлығымыз, өмірдегі елдік тірегіміз
Ал мемлекеттік тіл – тәуелсіз болған ел тұтастығының кепілі.
