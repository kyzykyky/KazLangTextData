Елордада Ш.Шаяхметов атындағы Тілдерді дамытудың республикалық үйлестіру-әдістемелік орталығы «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасы» аясында мемлекеттік тілдің қолданыс деңгейін кеңейту, ілеспе аудармашылардың біліктілігін арттыру мақсатында қазақша-орысша, орысша-қазақша ілеспе аударма жүргізуді үйретудің шеберлік сабақтарын өткізді.
Республиканың бірнеше облысынан, бірқатар мемлекеттік мекемелер мен кәсіпорындардан, министр­ліктерден келген осы бағыттағы мамандарға ілеспе аударманың қыр-сыры түсіндіріліп, үйретілді.
Шеберлік сабақтарына аударма теориясы, жазбаша аударма мен ­ауызша аударманың ерекшеліктері, ілеспе аудармашыға қажетті базалық грамматикалық және фразеология­лық модельдер, сөздік қорды ­байыту жұ­мыстары бойынша дәрістер оқылды
Сонымен қатар аудармашы мамандарға аударма теориясы мен практикасы, аударматанудың өзекті мәселелері шеңберінде оқу-әдіс­темелік көмек көрсетіліп, аударма саласындағы ғалым мамандар озық тәжірибесімен бөлісті.
Шеберлік сабағын белгілі аудармашы, филология ғылымының кандидаты Камал Әлпейісова жүргізді.
«Ілеспе аударма – кәсіби қызмет көрсету түрі
Яғни ол – аудармашының оқшауланған жерде отырып, бір рет қана айтылатын ауызша хабарламаны тыңдап, сөйлеп тұрған адаммен бір мезгілде, қатар аударма жасауы.
Бұл ерекше аударма саласын алғаш Жоғары Кеңесте бастап, қолға алдық
Өйткені сол кезде орысшадан қазақшаға, қазақшадан орысшаға бірден аударып жеткізу талабы күшейді
1995 жылдан бері Елбасы қатысқан үлкен жиындардың бәрінде де аудармамен айналысып келе жатырмын
«Қазақ тілінен орыс тіліне ілеспе аударма жасаудың заңдылықтары» деген тақырыпта кандидаттық диссертация қорғауым осы салада жиырма жылдай қызмет жасауымның жемісі» дейді ол.
Қазақстанда ілеспе аударма жасайтын мамандардың 90 пайызы осы кісінің алдынан өткен шәкірттері саналады
Камал Әлпейісова ілеспе аударманың университеттерде оқы­тыл­майтынын, бұл тәжірибемен келетін бекзат өнер екенін айтады
Сондықтан да Ш.Шаяхметов атындағы Тілдерді дамытудың республикалық үйлестіру-әдістемелік орталығы биыл екінші рет ұйымдастырып отырған «Ілеспе аударма жасаудың шеберлік сабақтары» жобасы бойынша аудар­машыларға дәріс оқып жүр
Былтыр тамыз, қазан айларында, биыл да осы айларда курсқа аудармамен айналысатын мамандар шақырылды.
– Мен, алдымен, тыңдаушыла­рыма аударманың теориясын оқимын, аудармашыға қажетті машық, дағдыларға үйретемін, өзіммен бірге үлкен жиындарға апарып, қасыма отырғызып қойып көрсетемін
Арасында олар да аудармаға қатысады
Әбден төселген соң, өзін жалғыз қалдырып, сынға саламын
Әр курста 10-12 адам болады, одан артып кетсе, игеру қиын
Нәтиже шықпайды
Әр курстан 2-3 адам қатарға қосылады
Биылғы тыңдаушылар ішінен де үш-төрт адамға ен салып отырмын, – деп Камал Әбілқасымқызы ағынан ­жарылды.
Шеберлік сабақтарына қатысу­шыларға біліктілік сертификаттары табысталған қорытынды жиында олар аударма кезінде кездескен қиындықтардан қалай айналып өтуге болады, тұйықтан қалай шығу керек, кез келген жиынға құрметпен қарап, олардың уақытын тиімді пайдалану, айтылған әңгімелердің көпшілікке түсінікті болуын қамтамасыз ету сияқты және басқа да көптеген мәселелер бойынша жақсы мағлұмат алып, мол тәжірибе жинақтап, көк­жиектері кеңейіп қалғандарын ортаға салды.
Олардың қатарында Н.Назарбаев халықаралық әуежайының жетекші маманы Роза Сейтмағамбетова, Ақпарат және коммуникациялар ­ми­нистрлігінің жауапты маманы ­Данияр Жамбайбек, «Бәйтерек» ­хол­дингінің бас маманы Мұрат ­Хасенов, Германияның Қазақстандағы елшілігінің аудармашысы Назгүл ­Рахымжанова және басқалар бар.
Айта кетейік, «Ілеспе аударма жа­саудың шеберлік сабақтары» жобасы Қазақстан Республикасы Мәдениет және спорт министрлігі Тілдерді дамыту және қоғамдық-саяси жұмыс комитетінің мемлекеттік тапсырмасы бойынша жүзеге асырылды.
Ғазиз ҚҰРМАШҰЛЫ
