Елбасымыз Н.Назарбаев «Қазақстан – 2050» Стратегиясы – қалыптасқан мемлекеттің жаңа саяси бағыты» атты Қазақстан халқына арнаған Жолдауында: «Біз 2025 жылдан бастап әліпбиімізді латын қарпіне, латын әліпбиіне көшіруге кірісуіміз керек
Бұл – ұлт болып шешуге тиіс принципті мәселе
Бір кезде тарих бедерінде біз мұндай қадамды жасағанбыз
Балаларымыздың болашағы үшін осындай шешім қабылдауға тиіспіз және бұл әлеммен бірлесе түсуімізге, балаларымыздың ағылшын тілі мен интернет тілін жетік игеруіне, ең бастысы – қазақ тілін жаңғыртуға жағдай туғызады» деген болатын
Ал «Болашаққа бағдар: рухани жаңғыру» атты мақаласында Елбасы: «Қазақ тілін біртіндеп латын әліпбиіне көшіру жұмыстарын бастауымыз керек
Біз бұл мәселеге неғұрлым дәйектілік қажеттігін терең түсініп, байыппен қарап келеміз және оған кірісуге Тәуелсіздік алғаннан бері мұқият дайындалдық
Яғни 2025 жылға қарай іс-қағаздарын, мерзімді баспасөзді, оқулықтарды, бәрін де латын әліпбиімен басып шығара бастауға тиіспіз» деді. 
Жазудың тарихы өте ерте замандардан басталады
Жазу дегеніміз – тақтадағы таңбалар, ойдың жемісі, тарих куәгері, ұлттық мақтаныш
Ұлтымыздың жазу тарихына көз жіберсек, алыстан мұнартып көне руникалық жазбалар көрінеді
Арысы жұмыр жердің, берісі күллі Азияның айбынына айналған ата-бабаларымызбен біз әрқашан мақтана аламыз
Тізеліні бүктіріп, басы барды идірген батырларымыздың ерлігі мен бектеріміздің даналығы бізге сол күйінде қаймағы бұзылмай көне жазулар арқылы жетіп отыр
Одан соң шығыс даласындағы философия, логика, математика, медицина, әдебиет салалары ерекше қарқынмен дамыған алтын ғасыр араб жазуларымен өзіне баурап алады
Ислам дінінің таралуымен қанатын кеңге жайған бұл жазумен біздің көшпелі халқымыз да медреселерде балаларына хат танытып, шығыстың озық мәдениетін игерді
Алайда осы бір шашыраңқы да шұбырынды жазуларды бір ретке келтіретін жаңа реформа 1912 жылы жарық көрді
Ахмет Байтұрсыновтың ұсынған жазуын халқымыз жақсы қабылдап, тез үйреніп «төте жазу» деп атады
Бұл әліппені қазақ халқы 1929 жылы латын әліппесіне көшкенге дейін пайдаланды
Ол графиканың қазақ тілінің дыбыс ерекшелігіне, үндесу заңдылығына негізделіп жасалғандығын осы күнгі лингвист ғалымдар дәлелдеп отыр.
Қазақ халқы 1929 жылы латын графи­касының негізіндегі жаңа алфавитті қабылдады
Ғалым М.Мырзахметұлы: «Негізі сонда қа­ланған қазақша бейімделген латын жазуынан несіне жерінеміз
Бүкіл түркі халқы латын жазуына көшіп жатқанда біз не себепті олардан оңашаланып бөлектенеміз
Біздің тегіміз түркі халықтарының тобына жатады…» деп, латын графикасына көшу – заман талабы болғанын айтады
Осы жылдары еліміздегі түркі тілдерінде сөйлейтін басқа халықтар латын алфавитіне көшті
Латын алфавитінің сауат ашуда болсын, баспа ісінде болсын, араб жазуы негізіндегі әліпбиге қарағанда, әлдеқайда прогрестік маңызы болды
Оның құрамында 29 әріп болды
Әрбір әріп өзінің жеке тұрғандағы қалпын сақтайтын
Осы алфавит сауат­сыздықты қысқа мерзім ішінде жоюға көмектесті.
Кейін 1940 жылы қазақ халқы орыс графикасына негізделген жаңа әліпбиді қабылдады
Орыс алфавитіндегі 32 әріп түгелдей қабылданып, оған қоса орыс тілінде жоқ дыбыстарды таңбалайтын 9 әріп алынды да, әріп саны 40-қа жетті
Оған екі таңба (ь-ъ) қосылды
Міне, содан бері кириллицамен жазудамыз
Сол кездегі қазақ жазуының мәселелерін көтеріп, оны шешу жолдарын Алаш зиялылары «Дала уалаяты», «Айқап», «Қазақ» баспасөз беттерінде жариялады
«Жазу тәртібі», «Тіл сақтаушылық», «Оқу мәселесі», «Школдарда ана тілімен оқыту», «Туған тілге» және т.б
осындай мақалалар мен өлеңдер жарық көрді
Осындағы жарияланған мақалалардың көздеген мақсаты біреу ғана еді
Ол – қазақ тілінің табиғатын бұзбау, акустика-артикуляциялық заңдылығын ұстау
Қазақ тілінің үйлесімділік заңын сақтау
Бәлкім, сол кезде зорлықпен кириллицаны енгізбегенде, қазір латын графикасына көшу қажеттілігі тумас та еді
Бүгінгі уақыттың өзі ұсынып отырған латын графикасына көшу талабы – ел ертеңі үшін болашаққа батыл қадам жасап, елімізді төрткүл дүниеге танытып келе жатқан Елбасының тағы бір маңызды бастамаларының бірі және дер кезінде қозғалған, ұлт тірегі – ана тіліміздің болашағы үшін жасалған ғылыми мәнді шара деп білеміз
Мұны қазіргі кирилл-қазақ әліпбиіне немесе орыс тіліне теріс қарау деп емес, қайта қазіргі әліпбиіміз бен жазуымыздағы халықтың өз еркімен қалап алмаған, кешегі кеу­дем­соқ жүйенің өктем саясатының әмірімен күшпен таңылған кейбір кірме әріптерден арылып, таза қазақ әліпбиін жасау бағытындағы игілікті қадам деп түсінеміз.
Латын әліпбиіне көшу, сайып келгенде, ана тіліміздің болашағын ойлап, қолданыс аясының одан әрі кеңейе түсуіне мүмкіндік жасап, тіліміздің ішкі табиғатына әліпбиіміз арқылы жазудың айтуға жасап келе жатқан қиянатын болдырмай, қазақы айтылым (орфоэпия) мен жазылым (орфография) талаптарын жүйеге түсіру деп түсіну керек
Қазіргі таңда ла­тын әліпбиі үлкен беделге ие болып, қолданыс аясы да, мүмкіндігі де зор екендігін танытып отыр
Латын әріптері графизация (әріп таңбалау) заңдылықтарына, яғни, «көру – қабылдау – тану» талаптарына да сай
Жер бетінде латын әліпбиі барлық салада қолданылатаны байқалады
Барлық дәрі-дәрмек атаулары, математика, физика, химия формулалары, көптеген терминдер, мамандықтарға қатысты ғылыми әдебиеттер, т.б
латын әліпбиімен байланысты екенін байқауға болады
Латын графикасын қолданатын барлық елдердің әліпбиіндегі әріп саны тілдегі фонемалар санынан әлдеқайда аз болуы да оның жетістігі болып табылады
Латын әліпбиінде әртүрлі диакритикалық таңбалар (нүкте, қос нүкте, сызықша, айшық, дәйекші, т.б.), яғни қосымша белгілер арқылы көптеген елдің барлық фонемалары латынның 26 таңбасымен ғана белгіленуі жазу үнемділігін танытатын тиімді әліпби дәрежесіне жеткізіп отыр
Жазуға қойылатын бас­ты талап лингвистикалық (тілді дәл жеткізу) бағытта ғана емес, техникалық жағдайларға (баспа ісі, компьютер, телефакс, интернет, т.б.) да сай болуы керек
Қазір латын әліпбиі осы талаптар биігінен де көрінеді, сондықтан оның бұл артықшылығын ескеріп, халық өз еркімен таңдауға мүмкіндігі болып тұрғанда әлемнің озық елдері игілігін көріп, көпшілігі қолдап отырған латын әліпбиіне біздің де көшкеніміз дұрыс.
Өткен жылдың 27 қазанында латын жазуына негізделген жаңа әліп­биді бекіту туралы шыққан Елба­сы­ның Жарлығы барша қазақ­стан­дықтарды қуанышқа бөледі
«Әлемде ешбір ел өзінің жаңа әліпбиін бүкіл халық болып осылайша талқылаған емес
Біз үшін әрбір адамның пікірін білу маңызды
Латын қарпіне көшуге байланысты Президент Әкімшілігіне 300-ден астам өтініш келіп түсті
Жастардың бұл үдерісті қолдағаны қуантады» деді Елбасы
Бір қуанарлығы, биліктің халық талабымен санасып, алғашқы нұсқаны өзгерткені болды
Қорытындысында, жұртшылық көңіліне қонымды латын қарпіндегі жаңа әліпби жобасы дайын болды.
Нұрсұлтан Назарбаев қазақ тілі­нің жаңа әліпбиінің жобасын тал­­қылауға жетекші қоғамдық бірлес­тік­тердің, ғылыми орта мен қалың жұрт­шы­лықтың белсенді түрде атса­лыс­қанына назар аударып, барша қазақ­­стандықтарға алғыс айтты
Жаңа гра­фикаға көшу мақсатында кезең-кезең­мен жұмыстар атқарыла бастады
Әсі­ресе, жаңа жазуды жеделдетуді жас­тар ерекше қолдап отырғаны қуантады.
Жазу – әрбір халықтың рухани, мәдени өсуін, даму деңгейін көрсететін әлеуметтік мәні зор құбылыс
Ол – өткен мен бүгінді, бүгін мен келешекті жалғастыратын алтын көпір
Сондықтан жазу, алфавит адамзат тарихындағы құнды дүниелердің бірі ретінде ұрпақтан-ұрпаққа мирас етіп қалдыратын байлығымыз
Қазіргі орфографиямыздағы кейбір қиындықтарға қарап, «біздің жазуымыз осыншама сын көтермегені ме?» деп те ойлауға болмайды
Осы жазуымыз аға ұрпаққа білім беріп, оларды талай биіктерге жетеледі, қазақтың әдебиетін, мәдениетін, ғылымын көтерді, егеменді мемлекетімізге де қызмет етіп келеді
Енді жағдай өзгерді, біз бұрынғыны қанағат етіп қана қалмай, алға ұмтылған, әлемдегі дамыған озық елдердің деңгейінде ғана емес, алдыңғы қатардан көрінуге мүмкіндігі мол егеменді Қазақ елі ретінде әліпбиіміз бен жазуымызға да мемлекеттік тіл дәрежесіндегі Қазақ тілін әлемге таныта алатындай жағдай жасауымыз қажет
Латын графикасы арқылы таңбаланған қазақ әліпбиі мен жазуы қазақ елін осы биіктерге бастайтынына кәміл сенеміз
Елбасының «Ана тіліміз Мәңгілік елімізбен бірге Мәңгілік тіл болады!» деген сөзін жадымызға түйдік
Мемлекеттік тілдің жаңа даму сатысына жетелейтін латын графикасына көшу мәселесі – уақыт талабы тудырған тарихи, рухани қажеттілік
Қазіргі жазуымыз бірнеше буынның білім алып қалыптасуына, елге қызмет жасауына мүмкіндік жасады
Бірақ бәсекеге қабілетті 30 елдің қатарына ену үшін, Елбасының алға қойған мақсат-міндеттерін жүзеге асыру үшін ұлттық кодымызды сақтай отырып, рухани санамызды жаңғырту керек
Ал жаңғыру – жазудан бастау алады.
Жанар ЖАЛҒАСБАЕВА,
Қ.Дүтбаева атындағы Атырау
 гуманитарлық колледжінің 
қазақ тілі мен әдебиеті пәнінің оқытушысы
