Ғалым Ә.Әлметованың «Лингвомәдениеттану негіздері» оқу құралы жайында ойтолғам
Қазақстан Республикасы қоғамы ел Тәуелсіздігінің 25 жылдығын бүкіл әлемге паш етіп дүркіретіп атап өтті
Тәуелсіздік ата-бабамыздың сан ғасырлар бойы аңсаған арманының нәтижесі еді
Ол аз қиындықпен келген жоқ
Оның іргетасын қалауға халқымыздың қалаулы ұл-қыздарының сапында ұстаздар қауымы да орасан зор еңбек етті
Олардың бірталайының ұлт тәуелсіздігі жолындағы ерен еңбектері ескеріліп, мемлекет тарапынан марапаттарға ие болды
Биыл да ел Тәуелсіздігінің 25 жылдығы қарсаңында түрлі деңгейлік оқу орындарында мерекелік іс-шаралар ­болып, жас ұрпаққа тағылымды тәрбие мен сапалы білім беру ісіне белсене атсалысқан ұстаздар қауымына құрмет көрсетілді. 
Тәуелсіздік күні қарсаңында Абылай хан атындағы Қазақ халықаралық қатынастар және әлем тілдері университетінде мерекелік жиын өтіп, оқу орнының ректоры С.Құнанбаева бірқатар оқытушы-профессорларды марапаттау рәсімін өткізді
Атқарған еңбегімен лайықты болған ұстаздарға «Қазақстан Респуб­ликасы Білім беру ісінің құрметті қызметкері» төс белгісі табыс етілді
Солардың бірі қазақ филологиясы кафедрасының меңгерушісі, педагогика ғылымының докторы, профессор – Әсипат Әлметова.
Әсипат Сауытбекқызы 1978 жылы Абай атындағы ҚазҰПУ-дың филология факультетін үздік дипломмен бітірген соң еңбек жолын мектепте мұғалім болудан бастаған
Тәуелсіздік жылдары ҚазҰПУ-дың аспирантурасын тәмамдағаннан кейін 1996 жылы кандидаттық, 2007 жылы докторлық диссертациясын қорғады
Осы кездерден бастап Абылай хан атындағы Қазақ халықаралық қатынастар және әлем тілдері университетінде қызмет етіп келеді.
Еліміздің білім саласын дамытып, өркендетуге сүбелі үлесін қосып жүрген тұлға ұзақ жылғы тынымсыз еңбегі мен ізденісінің арқасында бірнеше моно­графия­ның, оқулық пен оқу құралдарын жазды
Атап айтсақ, «Көп мағыналы сөздер мен омонимдерді оқыту», «Сұхбаттасу мәдениеті» моног­рафиясы, «Сөйлеу әрекеттері түрлеріне оқыту», «Өздік жұмыс түрлерін ұйымдастыру мен жүргізу жолдары» атты оқу-әдістемелік құралдары және өзге тілді ұлт өкілдеріне арналған төрт деңгейлік оқулық нәтижелі білім беруге бағдарланған
Сонымен қатар ғалымның «Лингвомәдениеттану негіздері» атты оқу құралы жарық көрді
Аталған еңбек тіл білімінің жаңа – антропоцентристік бағытына жатады.
Тәжірибелі де білікті маман қазақ тілін оқытып-үйретудің сапасын арттыруға, шетел тілдерін оқыту әдістемесіне лайықтауға мән береді
Сөйте тұра әдіскер-ғалымның еңбектері қазақ руханиятымен өзектес, тамырлас екенін айта кеткеніміз жөн.
Бүгінгі заман талабы білімді, білікті, өздігінен тығырықтан шығар жол таба білетін іскер және өмірге икемді адам тәрбиелеуді қажет етіп отыр
Бұл орайда оқытушының басты міндеті – жеке тұлғаның құзырет­тілігін қалыптастыру
Осы тұрғыдан алғанда Ә.Сауытбекқызының «Лингвомәдениеттану негіздері» атты жаңа оқу құралының ұлттық таным мен түсінікті айшықтап, мәдениет пен салт-дәстүрді ұлықтаудағы алар орны ерекше
Аталған кітаптың таныстырылымы да Тәуелсіздіктің 25 жылдығы қарсаңында Алматы қаласындағы №4 кітапханада өтті
Тұсаукесер шарасына Н.Уәли, Ф.Оразбаева, Г.Смағұлова, Р.Шаханова, А.Фазылжанова және т.б
тілші-ғалымдар қатысып, жылы лебіздерін білдірген еді
Автордың «Лингвомәдениеттану негіздері» атты оқу құралы өзге ұлт өкілдерінің мәдениетаралық құзыреттілігін қалып­тастыруды көздеумен қатар қазақ бөлім­дерінде оқитын студенттерге тілдің куму­ля­тивтік қызметін танытуды, «діл», «тіл» және «мәдениет» ұғымдарының ара­жігін айқындап, ділдің лексикадағы, грам­матикадағы көріністерін, тілдің ішкі иірімдерін, сондай-ақ таным мәселесін, әлемнің тілдік және тұжырымдамалық бей­несіне қатысты мәселелерді тиянақты жеткізеді.
Шынында да, Ә.Сауытбек­қызының бұл еңбегінің қазақ тілінің өзіндік ерекшелігін, көркемдік құпиясы мен бейнелілігін зерделеуде орны ерекше
Өйткені дүниежүзі тілдерінің қайсысы болсын сол тілді тұтынушы жұрттың әлем бейнесін қалай түсініп қабылдауына негізделеді
Бұл туралы кітап авторы: «Ұлттық діл айрықша ойлау жүйесін ұсына отырып, ұжымдық сананың тереңдігімен сипатталады
Әлемнің ұлттық-тілдік бейнесінде әрбір ұлттың өз ұғым-түсінігі, тірек ететін сүйеніш-тұжырымдары, үлгілері, сол ұлтқа тән басқа да қасиеттері оның ұлттық ділі арқылы жүзеге асады» деп жазады.
Тіл ұлттық таным-түсінікпен және мәдениетпен тығыз байланысты екені белгілі
Бұр ретте автордың «Тіл мен мәдениет байланысты, тіл ұлттық мәдениет жетістіктерін сақтап қана қоймай, көркем ойды кестелі сөзбен құрап беру қызметін атқарады» деген ой-тұжырымында да терең мән бар
Осы еңбек жайындағы ой-пікірімізді тұжырымдап айтсам, туындыда лингвомәдениеттанудың пән ретіндегі өзіндік мәртебесін анықтау мәселесі көтеріліп, оның негізгі категориялары жүйелі түрде талданған
Тіл тек қарым-қатынас құралы ғана емес, ұлттың таным-түсінігі, болмысы, жан-дүниесі екендігі және ұлт мәдениеті тілдің тұла бойынан анық көрініп тұратыны нақты мысалдар арқылы дәлелденген.
Ә.Сауытбекқызы өз еңбегінде тіл, мәдениет және өркениет өзара үйлесімділікте өмір сүріп келе жатқан құбылыстар екенін баяндай отырып, кез келген тілдің, оның ішінде қазақ тілінің тілдік бірліктері сол халықтың ұлттық дүниетанымы, қоршаған әлемді қабылдау ерекшелігі, рухани және материалдық мәдениеті жөнінде кең мағлұмат беретінін атап көрсетеді
Ол ойын: «Халық санасының ділдік белгілері тілде айқын байқалады
Бұған қарағанда негізгі мәдени жүк лексикаға, дәлірек айтсақ, әрбір тілдегі сөздер мен сөз тіркестеріне түсетін тәрізді
Осы сөздер мен сөз тіркестерінен әлемнің ұлттық тілдік бейнесі қалыптасады
Тілдің бұл аспектісі халықтың мәдени тәжірибесінің нәтижесі болып саналатын халық даналығында жарқырай көрінеді
Олар тұрақтанған айтылыстарда, идиомаларда, фразеологизмдерде, мақал-мәтелдерде тұнып тұрады
Адам қасиетінің жақсы-жаман, сапалы-сапасыз, көп-аз болып көрінуі де, оған халықтың беретін бағасы да сол этностың этикалық норма көрсеткіші іспетті
Қоғамдағы адамның тәртібі, әлеуметтік өмір ережесі, әлемге көзқарасы өзге ұлт пен оның мәдениетіне қатысы ұлттың төл мәдениеті мен тілі арқылы байқалады» деп түйіндейді.
Тіл – қоғаммен бірге дамиды, әсіресе, адамның ойлау, жалпы бейнелі ойлауы дамыған сайын тілдің әртүрлі қызмет аясы, өрістеу ауқымы, сөздердің мағыналық мүмкіндіктері кеңейе түседі
Олай болса, тілді ұлттық мәдениетпен байланыстыра зерттеу қазіргі таңда өзекті мәселелердің біріне айналды
Ғалым «лингвомәдениеттану» деп аталатын салаға алғашқылардың бірі болып іргелі еңбек жазып, тыңнан түрен салды.
Лингвомәдениеттану – мәдениет пен тілдің өзара қатынасының тілдегі көрінісін зерттейді
Сондай-ақ ол – ұлттық болмыстың тілдегі көрінісін тіл деректері арқылы этнолингвистика, этномәдениеттану, этнопсихология сияқты салалармен байланыста зерттейтін кешенді ғылым болып ­табылады
Демек, лингвомәдениеттану ұлтпен (этноспен) тығыз байланысты
Инновациялық ізденіске құрылған оқыту жұмысын ұйымдастыру мен жоспарлаудың негізгі қағидаттары оның оқулықтары мен оқу құралдарында жеткілікті көлемде жан-жақты қамтылған.
Ә.Әлметованың жаңа оқу құралы лингвомәдениеттану пәні бойынша білім алатын студенттер мен магистранттарға қазақ және басқа да шетел тілдерін үйреніп жүрген білімгерлерге берер пайдасы да мол
Осы мәселенің теориялық ерекшеліктері мен дәлелдей келтірген мысалдары оқу құралының өзіндік құндылығын арттырып тұрғаны сөзсіз
Туындыда фольклордан бастап, жазбаша көркем шығармалардың небір ұтымды үлгілері берілген
Оқу құралының мұндай қырлары да ана тілінің қадір-қасиетін терең сезінгісі келетін жас ұрпақ үшін қымбат.
Қорыта айтқанда, өз ісінің кәнігі шебері, қарымды зерттеуші дүниежүзіндегі қазіргі заманғы педагогикалық әдіснаманы басшылыққа алып отырып, оқытып-үйретудің әдіс-тәсілдерін ұзақ жылдық тәжірибесімен ұштастыра білгені байқалады
Сындарлы оқытудағы жаңа технологияларды пайдалану тілдік құзыреттілікті қалыптастырудың аса маңызды қағидасы екенін көрсете отырып, тіл үйретудегі мәдениеттердің ықпалдастығына жан-жақты назар аударған
Қазақ тіл біліміне сүбелі үлес қосып келе жатқан әріптесіміздің ел Тәуелсіздігінің 25 жылдығына орай арнайы төс белгімен марапатталып жатқанына қуаныштымыз
Алдағы уақытта да елі үшін жемісті еңбек ете беретініне сенім білдіре отырып, толағай табыстар тілейміз.
Б.ИСХАН, 
Абылай хан атындағы Қазақ халықаралық қатынастар және әлем тілдері университеті 
қазақ филологиясы кафедрасының 
доценті, филология ғылымының 
кандидаты
