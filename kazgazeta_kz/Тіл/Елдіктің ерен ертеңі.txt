Әміре ӘРІН, Алматы облыстық «Жетісу»  газетінің бас редакторы
Елбасымыздың: «Енді ешкім өзгерте алмайтын бір ақиқат бар
Ана тіліміз Мәңгілік Елімізбен бірге Мәңгілік Тіл болды!» деген  ғажайып сөздері бәрімізді қанаттандырып жіберген
Тіл тұрғысындағы ұстанымымызға сәйкес бұған дейін дәл осылайша тоқетер түйінге келген күніміз жоқ еді! Иә, қазақтың қазақ болып жасамағы, Қазақ елінің болашаққа нық қадам басып, сенімді  ілгерілеуі – тек экономикалық, әлеуметтік дамумен ғана байланысты емес, мемлекетіміздің өркениет биігіне жетуі оның рухани өрістеуімен де тікелей сабақтас дейтін болсақ, онда осы баянды көште қазақ тілінің алар маңызы айрықша, орны алабөтен
Қашанда мемлекетті ұйыстырушы ұлттың тілі мен ділін, салт-дәстүрін дамытудың жолдарын ашық көрсетіп келе жатқан Елбасымыздың бастамасын қолдау – елге сын! Халел Досмұхамедұлының «Тіл – жұрттың жаны
Тілінен айырылған жұрт – жойылған жұрт!» деген ескертпесі санамызда сайрап тұр
Қазақтың болашағы қазаққа ғана керек екендігі және ақиқат! 
Бабаларын қалтқысыз қастерлей білген халық балаларының болашағын да қапысыз қамдай алмақ
Ықылым заманалардан бері тағдыр тәлкегіне батылдығы мен байыбын, ақыл-парасатын қалқан ете білген баһадүр бабаларымыз ана сүтімен дарыған туған тілімізді, мынау ұлы даланы мирас етіп қалдыра білді
Тарих тәжірибесіне қарап отырсақ, біздің бабаларымыз «мың өліп, мың тіріліп» жүрсе де, туған тілімізге, сол тіл арқылы жасалынатын рухани құндылықтарымызға жете көңіл бөлген
Осылайша, ұлттың басты белгісі – тілдің қамын күні бұрын қамдаған
Елдің еңсесі қашанда рухымен биік
Қазақ ақыны Мағжан Жұмабаев «Осы күнгі түрік тілдерінің ішінде қазақ тілінен бай, оралымды, терең тіл жоқ» десе, Мәшһүр Жүсіп Көпейұлы «Түрік тілінің ішіндегі гауһары – қазақ тілі» деп тамсана жазған еді
Олай болса, заманында дәуірлеген барша Тұран жұртының мирасқоры, қара шаңырағын ұстап қалған түркі тамырлас қазақ халқы тілінің түп тарихы кемінде төрт мың жылдықтан сыр шертеді.
Әдетте, әдеби жазба тіл – мемлекеттіліктің басты белгісінің бірі
Орхон мен Енисей бойларында заманымыздың VIII ғасырында тасқа қашалған жазулардың тілі неткен керемет! Әрі икемді, әрі қуатты тіл
Керек десеңіз, сол дәуірде мұндай рухани байлық Еуропа мен Азиядағы небір отырықшы халықтардың үш ұйықтаса түсіне де кірмеген.
Көп тіл білудің артықтығы жоқ
Мәселе жеті жұрттың тілін білсең де, соларды өз ұлтыңның алға қойған асыл мұраттарына қол жеткізуге қолдана білуде
Заманымызға дейінгі көршілес парсы тілін жетік меңгерген Алып Ер Тоңа, Шу батыр бабаларымызды былай қойғанда, біздің эрамыздағы Аттила (Еділ батыр) Шыңғыс, Жүсіп Баласағұн, Махмұд Қашқари, әл Фараби, Ирак пен Иранды билеген Ұлы Хасан шейх, Мысырды қол астында ұстаған Сұлтан Бейбарыс, Мұхаммед Дулати мен Қадырғали Жалайыр, Шоқан Уәлиханов, кешегі Алаш арыстары бірнеше тілді жетік меңгергендегі теңіздей білімдерін елдің игілігіне, келер ұрпақтың қамына жаратты! Қазір де осы өнеге өріс алса, қанеки!
Ананың ақ сүтіндей қадірлі тіліміз­дің қадіріне әлі де болса жете алмай жүрген қандастарымыздың ортамызда ұшырасатындығы бәрімізді алаңдатады
Ұлт қамын жасауға тиіс түрлі деңгейдегі қайсыбір басшылар мен қызметкерлердің қазақ тілін айтасыз, ұлттық атаулыдан мүлдем мақұрым екендігі жаныңды ауыртады
Қазақтың атымен билікке келген оларға ұлттың да, Отанның да, халықтың да, тілдің де керегі жоқ тәрізді
Өз ана тілін кемсіну, өз ата-анаңды қадірлемеу – ата-бабалардың ақ жолынан ауытқу деп есептейміз
Бұл – үлкен күнә.
«Тіл туралы» Заңның 4-бабына сәйкес, Қазақстан халқын топтастырудың аса маңызды факторы болып табылатын мемлекеттік тілді меңгеру – Қазақстан Республикасының әрбір азаматының парызы
Демек, мемлекеттік тілді дамыту, оның қолданыс аясын кеңейту – әр азаматтың міндеті
Бұл арада бәрінен бұрын мемлекетке атын беріп отырған қазақ халқы толайым белсенділік танытуға тиіс
Отансүйгіштігіміз бен патриоттығымыз жарқын көрініс берсе дейміз
Бір-бірімізбен қазақша сөйлесу үшін ешқандай заң қабылдаудың қажеті жоқ
Ондай заң біздің жүрегіміздің төрінде мәңгілікке жазылып қалуға тиіс
Сонда ғана ана тіліміз отбасылық құндылық тұрғысында санамызға сіңіп, үйде де, түзде де айнымас серігімізге айналады.
Қалай десек те, қазақ тілін тек қазақ халқының өзі ғана мемлекеттік тіл деңгейіне жеткізе алады
Тіліміздің қанат жаюы, ұлттық діл мен рухтың жаңғыруы – тәуелсіздігіміздің баянды болуы мен қарышты дамуының кепілі
Олай болса, бұл реттегі өзіміздің ащы тарихи тәжірибемізден сабақ ала отырып, ұлттық тіліміздің – мемлекеттік тіліміздің мәртебесін мейлінше көтеруге бар қазақ жұдырықтай жұмылып, қолдан келгенді де, тіпті келмегенді де тындыруға міндеттіміз.
Ғасырлар бойындағы ұлттық мемлекет құру жолындағы жарқын идеямыз жүзеге асып, мінеки, жиырма бес жылға жуық уақыттан бері бостан ел шаңырағының астында өмір кешудеміз
Кеткеніміз келді, кемтігіміз тола түсті
Әдетте ұлттың толыққанды ғұмыр сүруіне негіз қалайтын өміршең идеялардың бірлігі ұлттық идеология деп аталады
Ал енді сол ұлттық идеологияның басты тұғыры – тіл
Неге десеңіз, тіл – ұлт ретінде ұйысудың негізі
Қазір де, келешекте де ұлт болып қалуымыздың басты белгісі
Тіл бірлігі – ұлт бірлігі деуіміздің өзі осынау ұлық асыл мұраттан туындайды
Осы тұрғыдан зер салғанда, қасиетті Сөз бен ұлттық Сана ұғымдары егіз саналады
Демек, Ұлттық Тілсіз ұлттық Сана, ұлттық Таным қалыптаспайды
Қоғам мүшесі Ұлттық тілді терең меңгеріп, асқақ мақтаныш тұту арқылы ғана мұндай деңгейге көтерілмек
Бұдан шығатын қорытынды – әрбір саналы азамат үшін ұлттық Тәуелсіздік пен ұлттық Тілден асқан киелі құндылық жоқ.
Кезінде Алты Алашқа мәшһүр заңгер ғалым Салық Зиманов – «Мемлекеттік тілдің бағын ашса, тек Елбасы аша алады» деп өзекжарды ойын айтқан еді
Ақиқаты да солай
Ұлт көшбасшысы Нұрсұлтан Әбішұлы өзі ана тілінде еркін сөйлеп, ұтқыр мақал-мәтелдермен тұздықтап қоюмен қатар, мемлекеттік тіл мерейінің үстем шығуы жолында Президенттік те, Перзенттік те парызын адал атқарып келеді
Бәріміздің есімізде, ана бір жылы егемендік алғаннан бергі кезеңде «аюға да тіл үйретуге болар еді ғой» деп қатаң ескертсе, бертінде «Ана тілін білмеу қазақ азаматы үшін ұят саналуға тиіс», «Қазақтың қазақтығының басты белгісі – қазақша сөйлеуі», «Өзіміз ана тілінде сөйлемейінше, өзге ешкім де бұл тілді шындап құрметтей қоймайтынын түсінуге тиіспіз» деп жүрек тербей тұжырымдады
«Қазақ қазақпен қазақ тілінде сөйлессін» деген ұлағаты Тәуелсіздіктің жиырма бір жылдығы салтанатында айрықша толғаныспен айтылды
Халық ішінде қазіргі таңда қанатты сөзге айналып кетті
Елбасы шақыруына ақ ниетпен үн қосып, таудай талпыныс жасап жатқан қандастарымыз баршылық
Әйтсе де, әлі де болса көңіл тоғая қойған жоқ
Жаппай қолдау бел ала алмай отыр
Сол баяғы самарқаулық, ыңғайшылдық пен бойкүйездік бойымызды да, ойымызды да батпандай басып тұр.
Мәңгілік тіл тұғырнамасына да қалың жұртшылық жария үн қатып, елдік еңсеміздің биік, халықтық тынысымыздың зор екендігін жарқырата паш етеді деп бек сенеміз! Өйткені бұл науқанға айналмай, ақиқатпен байланатын, ертеңіміз үшін сайланатын шындықпен суарылған ақиқат!
Сол бұрынғысынша ауылдан келген қайсыбір балалардың өз тілінде сөйлеуге ұялып жүргендіктері аңғарылады
Кешегі күннің етімізден өтіп кеткен идеологиясы әлі де болса өз дегенін жасап отыр
Қазақ болып мына жарық дүниеге жаратылғандығын мақтаныш тұту сезімі берік қалыптаспайынша бұл үрдістің жалғаса берері аян
Сол себепті де, тіл мәселесін ұлттық идеяның нысанасына алдырып, намыс туын биікке желбірету қажет.
Мәңгілік елдің ертеңгі иелері – бүгінгі ­жастар
Сол жастарымыз мәңгілік тілдің мәртебесін қаншалықты көтере алмақ
Бұл жайт барша қоғамды толғандырады
Мемлекеттік бағдарламаға сәйкес 2020 жылға дейін мектеп бітіретін жастардың бәрі дерлік мемлекеттік тілді меңгеруге тиіс
Мұның қамы дәл қазір мұқият қадағалағанда ғана көздеген межеден көрінбекпіз
Өкініштісі, орыс тілінде білім алатын қандастарымыз әлі де жетерлік
Сондай-ақ аралас мектептерде оқитын қазақ балаларының орыстілді күйде шығып отырғандығын ешкім жасыра алмайды
Не істеу керек? Ең алдымен, қазақ сыныптары көп мектептердегі орыс сыныптарын жеке бір мектепке топтастыру қажет
Сонда аралас мектептер есебінен қазақ мектептерінің саны артады
Бұл – ондаған, жүздеген ата-аналардың өтініші.
Құдіретті сөз, жалпы сөз мәдениеті – ұлттық сананың қайнар көзі
Ал ұлттық сана рухани мәдениет, ғылым мен білім, материалдық мәдениетпен етене байланысты
Осы орайда ұлттық сананы қалыптастыруда тарихи жарқын тұлғалардың тәлімінде тәрбие берудің маңызы аса зор
Мәселен, ұстаздар да, ата-аналар да туған тілімізді жастарға үйрету барысында бұл тілде небір даңқты тұлғалардың сөйлегендігін жеткізе білсе, әрине, әрқайсысы қанаттанып, рухтанып кете барады! Сөз – әу бастан киелі
Бабаларымыздың сөз кие­сінен қорқуының басты сыры да осында
Осынау қымбат қасиетімізді қастерлей алғандығымыздан ғой, тіліміздің жұтылып кетпей бүгінге жеткені.
Жалпы әлемдік тәжірибеге ден қойсақ, қандайда бір белгілі басылымда екі-үш емле қатесі кетер болса, бұл дегеніңіз үлкен дау-дамайға қалдырады
Ал бізде ғой қайсыбір газеттерде бір мақалада ғана бірнеше қатенің өріп жүруі әдетке айналып барады
Бұл абырой әперетін дүние емес
Мұны бір деңіз
Екіншіден, әркімнің өзіндік емле-ережесі бар секілді
Тыныс белгілерін оңды-солды қоя береді
Мәселен, «өйткені», «бірақ» сөздерін үтір арқылы, «кез келгенді» дефис арқылы жазуды доғарар емес.
Сөйлеу болмысымыз да осының ар жақ, бер жағы
«Мен ойлаймын» деп Парламенттен ­бастап ауылға дейінгілер жорғалатады-ай кеп
Бұл орыстың «я думаюының» төтелей тәржімесі емес пе
Қазақ «меніңше», болмаса «мен былайша ойлаймын» демеуші ме еді
Адамның дүниеге келгендігін білдіретін «туды» сөзінің «туылдыға» айналып кеткендігі қашан
Онда бәріміз осындай білгіш қазақтарға еріп, «кірді» дегенді «кірілді», «шықты» дегенді «шығылды», «қуды» дегенді «қуылды» деп шұбырта берейік.
Мемлекеттік тілдің басым қолданылуы негізінен әлеуметтік салада болғандықтан, ел көлеміндегі барлық әлеуметтік тұрғыдағы қызмет көрсету саласына мемлекеттік тілді енгізу, мамандардың сауаттылығына, қазақ тілін жетік меңгеруіне қатаң талап қою мәселесі әсіресе, денсаулық және білім саласы, емдеу орындарында, жұмыспен қамту орталықтары, сауда, көлікпен жүру орындарында бірінші кезекте қолға алынуы шарт.
Мемлекеттік тілдің жаппай қолданыс тіліне айналуы өте сылбыр жүргі­зілуде
Әсіресе, мемлекеттік емес ұйымдардағы, жеке кәсіпкерліктердегі құжат­тардың қазақ тілінде жүргізілуіне серпін беру, түсіндіру жұмыстарын жүргізу өте маңызды
Ал қаржылық сала бойынша берілетін есеп, кесте, орталықтандырылған жүйелік есептіліктерде мемлекеттік тіл мүлдем қолданылмай отыр
Оған қаншалықты күш, қандай заң қажет, барлық формасы цифрмен берілсе, тек бағандарындағы жазуды өзгерте салуға әлі күнге дейін ешкімнің құзіреті жетпей отырғаны ма?
Көпшілікті қынжылтып отырған басты бір мәселе, еліміздегі орталық органдардан көптеген құжаттар тек орыс тілінде келуде
Қай тілде хат келсе, сол тілде жауап қатуға тиіссің
Төмендегілердің әлгіндей биік органдарға тісі батпайтындығы белгілі жайт
Сол себепті де, министрліктер мен өзге де республикалық органдардың мемлекеттік тілге көшуін сөзден іске көшіретін уақыт жетті деп құлаққағыс білдіруге мәжбүрміз.
Қазақ балабақшаларының санын көбейту, балабақшаларда қазақ тілінде тәрбие беретін топтарды арттырып, білікті мамандарды тарту, мемлекеттік тілдің қажеттілігін өзге ұлт өкілдеріне орыстілді БАҚ арқылы түсіндіріп, насихаттауды тиімді жүргізетін мезгіл де сарыжемденіп барады
Бұқаралық ақпарат құралдарында мемлекеттік тілдің қолданыс аясын кеңейту, баспасөз арқылы қазақ тілінің қоғамдағы беделі мен мәртебесін, қажеттілігін арттыруға бағытталған мақалалар жариялау, арнайы бағдарламалар жүргізу жайы көңіл көншітпейді
Көбіне өткен шаралар жөніндегі ақпарат, шолулармен шектеліп отырмыз.
Ел шеңберіндегі көліктердің қай түрін алмаңыз, бәрінде дерлік халыққа қызмет көрсету қызметі әлі күнге көбіне орыс тіліне жүгінеді
Сон­­дықтан да көше мен аялдама атауларының дұрыс аталуын қамтамасыз ету мақсатында бейнеро­ликтер ұйымдастырып, көліктердегі хабар­ландыру, жарнамалардың ҚР «Қазақстан Республикасындағы Тіл туралы» Заңның 21-бабына сәйкес болуын қадағалау қолға алынуы шарт.
Көрнекі ақпаратты Тіл Заңына сәйкес ретке келтіру үшін барлық деңгейдегі билік нормативтік құқықтық құжат (қаулы, өкім, бұйрық т.б.) қабылдап, нақты бір мекемеге оның орындалуын жүктегенде ғана шаралардың тиімділігі артпақ
Қоғамдық ұйымдармен бірлесіп сауатсыз жарнама иелерін әшкерелеп, БАҚ-тарда сатиралық бағыттағы материалдармен түзеу тәжірибеге жаратылуы керек.Тіл комиссиясының салмағын арттыру үшін мекемелерді тексеруге комиссия мүшелерінің қатысуы маңызды
Сонымен бірге тіл комиссиясында кемшіліктері анықталған мекемелердің басшыларын заң талаптарына сәйкес жазалау түпкі тиімділікті арттырады.
Аралас мектеп пен аралас балабақша атаулының бәрінде де тілдік сөйлеу ортасы орыс тілінің жетегінде
Таза орыс мектептерінің өзінде қазақ балаларының құрамы мол
Ал аралас мектептерде қазақша, орысша оқитын балалардың бәрі де сөйлеу ортасы орыстілді болған соң, әрине, орыс тілінде сөйлемей тұра алмайды
Сондықтан әр үш аралас мектептiң екеуiн – қазақ, бiреуiн орыс мектебiне айналдырып, қазақ мектептерiн көбейту керек
Көптен бері қозғалып келе жатса да тағы да еске салайық, Ұлттық бірыңғай тестілеу кезінде қазақ тілі міндетті пән ретінде енгізілуі қажет
Сондай-ақ оқу құралдарының дайын электрондық нұсқасын ғаламторға енгізу арқылы қазақ тілін үйрететін сайттарды ашу – кезек күттірмейтін мәселе.
Тәуелсіз ел ономастикалық хал-ахуалының байырғы тарихи жер-су атауларын қалпына келтіру арқылы өзіндік алтын өзегін табуы – уақыт талабы
Сол себепті де, барлық аудандық, қалалық өкiлетті және атқарушы органдарда кеңес беруші жұмысшы тобы ретінде аудандық ономастика кеңестерін құру, ономастикалық атаулардың екі тілдегі жазылу нұсқасын біріздендіру, көше аншлагтарының жазылу үлгісін бір қалыпқа түсіру, «Мекен-жай» тіркелімі деректер қорын жаңарту, әкімшілік-аумақтық бірліктер мен көше атауларының деректер қорына енгізілуін біріздендіру, дүниеге келген сәбилердің есімдерін ұлттық нақышқа сәйкестендіруді қамтамасыз ету мақсатында түрлі акциялар өткізу және халыққа қызмет көрсету орталықтарында Туу туралы куәлікті алу кезінде түсіндіру жұмыстарын жүргізу, ұлты қазақ азаматтардың аты-жөндерін қазақ тілінің емле ережелеріне сай біріздендіруді насихаттау үшін оқу орындары мен арнаулы білім беретін кәсіптік мектептерде сұхбаттар мен пікір алмасулар өткізу шаралары уақытылы жүргізілуі шарт.
Тұңғыш Президентіміз тұрғындардың өз аты-жөндерін дұрыс жазуына қатысты 1996 жылы 2 сәуірде №2923 арнайы Жарлық шығарса да күні бүгінге дейін әркім өзінің дегеніне басып келеді
Ел көлеміндегі мемлекеттік органдар тез арада осы мәселенің байыбына барып, арнайы құжат қабылдамаса қазақтығымыз аты-жөнімізден аңғарылмай тағы да ондаған жылдар мұғдарында әрі-сәрі күй кешеріміз хақ
Біздің пікірімізше, Сәрсен Сауытбайұлы (Сауытбайқызы) Сағымбай деп жазған орынды секілді!
Әлем елдерінің бәрі дерлік мемлекеттік тілдерін қызғыштай қорғайды
Айталық, француз тілі БҰҰ тілдерінің бірі
Француздың үлкен бір кәсіпкері ағылшын тілінде сөйлегендігі үшін Францияның президенті Жак Ширак оған қарсылық ретінде ­жиынды тастап кетіп қалған
Кімде кім француз тілін шұбарлап, қалай болса солай сөйлейтін болса, бірден 5000 франк көлемінде айыппұл салынады екен
Ал біздің ішімізде мемлекеттік тілді мүлдем білмейтіндер қаншама, мұрынын шүйіретіндерді айтасыз, үйренгісі келмейтіндерді қайда қоясыз
Ал Голландияға тіпті аз уақытқа мекен етуге барсаңыз да голланд тілін білуге міндеттісіз
Келгеніңізге бес жыл толса арнайы сынақтан өтуге тиіссіз
Сынақ тапсыра алмасаңыз 400 евро айыппұл салынып, елден кету қаупі төнеді.
Қазақтың ұлтжанды қайраткерлері өткен ғасырдың басында-ақ ана тіліміздің келешегіне қатты алаңдаушылық білдірген еді
Мәселен, дауылпаз ақын Сәкен Сейфуллин 1923 жылы жазған мақаласында былай деп қадап айтқан: «Ынтасыз іске, көңілсіз іске сансыз бөгет, сансыз уайым табуға болады
Бірақ біздің айтуымызша, бұл іске бөгеттің көптігі басқа себептерден
Себептің ең алды – іс басындағы адамдардың бұған шындап кірісуге ниеттерінің жоқтығы, ынталарының жоқтығы
Шын ниет болса, екпінді ынта болса, қазақ тілінің кеңселерде жүріп кетуіне шүбә жоқ»
Содан бері бір ғасыр өтсе де шекеміздің шылқ еткені шамалы
«Баяғы жартас – сол жартас»
Сол іс басындағылардың шын ниетінің жоқтығынан қайран да қайран қасиетті тілім сандаған кеңселердің есігін сығалаумен күн кешуде тіпті тәуелсіздік заманында!
Өз ұлтын шынайы сүйетіндер – әрине, патриот­тар
Ұлы Дала ұландары да ұлттық намыс сезімі әуелеген, ұлттық тегін орынды мақтаныш тұтатын өскелең жұртпыз деп жаһанға жар сала алады
Солай еттік те! Енді Мәңгілік тілі бар Мәңгілік елміз! Бұл, ағайын, көптен күткен идеямыз еді
Осы идея­мыз ұлттық дамуымыздың нақтылы жолдарын айқындап берген Мәңгілік идеологиямызға да айналып отыр! Елдігімізді асқақтатып, еңсемізді көтеретін, жасампаз халық екендігімізді әлемге паш ететін жарқыраған бағдаршам! Елбасымыз айтпақшы, «Ұлтты күшейтудің бірінші тетігі – тіл»
Сол себепті де, бізге бүгінгідей жаңғырған дәуір­де ана тілінде таза сөйлейтін, маңдайы жар­қыраған, жүрегі нұрлы, жаны да, ары да таза ұрпақ қажет!
