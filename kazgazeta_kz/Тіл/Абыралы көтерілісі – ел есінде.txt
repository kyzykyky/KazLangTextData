«Абыралы көтерілісі» атты мақала «Ана тілі» газетінің 14-20 ақпан 2013 ж
№7 санында жарияланған еді
Мақала жұртшылық көңілінен шықты
Суреттегі штаб мүшелерінің ішіндегі Ахмет Түсіповтің сол кездегі 7 жасар Сүлеймен атты баласынан ұрпақтар бар екен
Сол кісіден 8 бала 21 немересі тарапты
Ахметтің Бейбіт деген немересі ризашылығын телефон арқылы жеткізді
Қарағандыдан он шақты азамат телефон шалып, ең алдымен «Ана тілі» газетіне, одан кейін мақала авторы ретінде маған жылы лебіздерін айтып жатыр.
Солардың бірі былай деді: «Құрметті Болатбек аға! Сіздің мақалаңызда айтылған ату жазасына кесілгендердің ішінде үш атамыз бар екен
Ал «Сарышоқыда» атылғандардың ішінде екі атамыз бар екен
Шынын айтқанда біз ол аталарымыз туралы ештеңе естіген жоқ едік
Әкеміз өзінің ататегін басқа адамдардың атынан алғанын өмірден кетерінде ғана айтқан еді
Біз де сол бөтен адамның атымен жүрміз
Өз ататегімізге өту ниетінде болған едік
Оған әкелеріміз қарсы шықты
Олар: «Қарағым, өзгертіп қайтесіңдер
Заман құбылмалы
Немере, шөберелеріме қауіп төнетін заман туып жүрмесін» деп қорқақтады
Біздер әлі де не істерімізді білмейміз».
«Құрметті Болатбек аға! Сіз мүм­кін болса алдағы шілде-тамыз айла­рында Абыралыда біздермен кездессеңіз
Аталарымыздың жатқан жерін көрсетіңізші
Мүмкін болса белгі қояйық деп едік
Біздер Жандыбаев, Дайырбековтердің ұрпағымыз» деді азаматтардың бірі.
Ал мына Сара Танашева қызым Қарағандыдан телефонмен былайша хабарлады: «Болатбек аға, сіз осы еңбегіңіздің арқасында қаншама жазықсыз жазаланған адамдардың туған-туыстарына, балаларына, немерелеріне қандай қуаныш әкелгеніңізді білсеңіз ғой
Сол немеренің бірі мен боламын
Атым Сара Танашева Биғалиқызы
Мен сіздің мақалаңызды «Ана тілі» газетінен оқып, әкем Биғалидың әкесі Танашев Ережіппайдың суретін көргенде, әкем тіріліп келгендей қуандым.
Болатбек аға! Тағы да Сізге, «Ана тілі» газетінің ұжымына, бас редакторы Самат Ибраим ағамызға рахмет айта отырып, Алланың нұры жаусын дейміз
Сіздің қолыңыздан қаламыңыз түспесін
Жазықсыз жазаланған, ешнәрседен қорықпаған, қаймықпаған бабаларымызды тағы да өмірге әкелгеніңізге шексіз рахмет айтамын».
Ал енді бұрынғы Абыралы ауданының «Доғалаң» округінен Омаров Жомартжаннан өте назар аударарлық хабар естідім
Мақаладан кейін менің кітабымды тауып, оқып шығып, өз қайын атасының «Жырық суда» атылғанын айта келе, сол жердегі шұңқырға көмілген қайын атасының сүйегі қалай жерленгенін былайша баяндады: «Сіздің мақалаңыздан кейін менің есіме енем Тойшыбай қызы Қайшаның айтқан әңгімесі түсті
Ол кісі «Жырық суда» атылған Қалдыбаев Жолдасбектің жары еді
Адамдарды атып өлтірген түні бізге сенімді кісіден хабар келді деп мынаны айтты: «Жырық суда» атылғанын естідік те келесі түнде ұрланып барып Оспанның қызы Рымжан екеуміз жолдастарымызды танып, сүйектерін шиге орап, түйеге теңдеп Көкшетаудағы (Абыралы ауданындағы) «Төлеп» деген жерге апарып, үстіне кереге, шөп жауып, жер қазып жерледік» деді.
Бөке! Ол шешелеріміз қорқып көп нәрсені бізге айтпай кетті ғой.
Сіз мұрағатта көміліп жатқан шындықты суырып алдыңыз
Егер сіз қопармасаңыз ғажап ерлік жасаған бабаларымыздың аты мәңгілікке тарихтан өшер еді
Мұрағаттан осыншама деректерді алуыңыздың өзі ерлік деп есептейміз» — деді.
«Ана тілі» газетінде қазақ халқының осындай тарихтары, тағдырлары жариялануы құптарлық жәйт, бұл бүгінгі жастарға, келешек ұрпақтарға өте қажет деп есептейміз
Тарих мамандары мұрағат деректеріне құлақ асып, оқулықтарда да осы шындықтарды батыл түрде пайдалану қажет дегіміз келеді» дейді менімен хабарласқан оқырмандар осы ризашылықтарын жеткізуді өтініп.
Мен өз атымнан, оқырмандар аты­нан «Ана тілі» газетінің ұжымына зор алғысымды білдіремін
Алдағы уақыт­тары да көпшілікке ой салар мақала­ларымды ұсынып тұратын боламын.
Болатбек Нәсенов,
тарих ғылымдарының докторы
