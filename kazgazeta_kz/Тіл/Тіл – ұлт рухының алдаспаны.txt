Алматыда тілдерді қолдану мен дамытудың 2011-2020 жылдарға арналған мемлекеттік бағдарламасын әзірлеу жөніндегі жұмыс тобының отырысы болды
Оны Қазақстан Республикасының Мәдениет және ақпарат министрі М.Құл-Мұхаммед жүргізіп отырды.Алғашқы сөзді министрдің өзі алды.
Мұхтар Құл-Мұхаммед, Қазақстан Республикасы Мәдениет және ақпарат министрі:
– Өздеріңіз білесіздер, Елбасының тапсырмасы бойынша осыдан он жыл бұрын Қазақстандағы тілдерді дамытудың он жыл мерзімге арналған бағдарламасы жасалды
Осы бағдарламаның аясында көптеген жұмыстар атқарылды
Биыл сол бағдарлама өзінің мәресіне жететін болады
Биыл сол бағдарламаның орындалатын соңғы жылы
Келесі жылдан бастап алдағы он жылға арналған жаңа бағдарлама жасауға кірісуіміз керек
Бұл бағдарламаның бұрынғылардан ерекшелігі – мемлекеттік мәртебесі болады
Мемлекеттік бағдарлама деп аталатын болады
Бұл Елбасының Жарлығымен бекітіледі.
Өздеріңіз баспасөзден білетін боларсыздар, кейінгі кездерде Елбасының тарапынан орындалатын, орындалмайтын бағдарламалардың санын көбейтпеу жөнінде тапсырма бар
Сондықтан бағдарламалар жасауға шектеу қойылады
Бірақ тіл мәселесі ұлт руханиятының алтын қазығы болғандықтан бұл мәселеге Елбасы ерекше маңыз беріп, осы бағдарламаны жасау жөнінде тапсырма берді
Елбасы бұл бүкіл елдің тарихына, руханиятына, мәдениетіне қатысты болғандықтан бұл мәселені кең отырып, келісіп, бүкіл қоғамдық ұйымдармен, осы тіл мәселесіне жанашырлық танытып жүрген барша азаматтармен бірлесіп отырып дайындауды тапсырған болатын
Сондықтан бұған тек үкімет мүшелері ғана емес, Парламенттің қос палатасында тіл саласында қызмет атқарып жүрген депутаттар да, республикадағы барлық қоғамдық ұйымдардың мүшелері де қатысып отыр
Тіпті жеке дара шығып, қайраткерлік танытып жүрген азаматтар, ешбір партияға, ешқандай қоғамдық ұйымдарға кірмейтін азаматтар да осы ынталы топқа мүше ретінде енгізілді
Сондықтан баршаларыңызды, әуелі осы жұмыс тобы деп аталатын ынталы топқа мүше болып кіруге келісім бергендеріңіз үшін, бұл мәселеге атсалысып отырғандарыңыз үшін рахмет айтқым келеді.
Екіншіден, Үкімет тарапынан тілді дамытудың қаншалықты маңызды екендігін теледидардан, радиодан тыңдап, көріп, баспасөзден оқып отырғандықтан бәрін айтып жатудың қажеті жоқ болар деп ойлаймын
Жұмыс тобының жарты жыл бойына тұрақты жұмыс істейтін хатшылығын құрдық
Оған министрліктің жауапты хатшысы Жанна Құрманғалиева жетекшілік ететін болады.
Бірінші басқосуымызда тіл саласындағы қордаланған мәселелердің бәрін айтып, талқылап шығамыз деу мүмкін емес
Сондықтан кейін сіздердің тараптарыңыздан болатын қосымша ұсыныстар, жазбаша пікірлер болатын болса солардың бәрін жұмыс тобының хатшылығы қабылдап, біздерге ұсынады
Болашақта осындай бірнеше келелі кездесулер өткізетін боламыз
Сол кезде талқылауға мүмкіндік туады ғой деп ойлаймын.
Енді тіл саласындағы кейбір мәселелерді өздеріңізге айта кеткім келеді
Жақында ғана, Жаңа жылдың қарсаңында бірқатар қазақтілді басылымдардың басшыларымен өткізген сұхбатында Елбасы тіл мәселесіне байланысты өзінің қадау-қадау пікірлерін айтты
Ең бірінші Елбасы тілге жанашырлық танытып отырған азаматтардың барлығына рахметін айтты
Оны эфирден өздеріңіз естідіңіздер
Адамдардың көтеріп отырған проблемалары дұрыс
Себебі, елдің, руханияттың, ұлттың болашағын, тағдырын ойлайтын азаматтар болғандықтан бұл проблемалар Елбасын да толғандырады, Үкіметті де толғандырады.
Кейбір баспасөзде айтылып жүргендей кейбір азаматтар осыдан саясат жасап жүр, я болмаса ұпай түгендеп жүр деген ойдан біз аулақпыз
Керісінше, ұлт тағдырына, тіл тағдырына үлес қосып жүрген азаматтарға біздің де айтар алғысымыз шексіз
Кейбір деректерді естеріңізге сала кеткім келеді
Мен осыдан бір-екі жыл бұрын ортамызда отырған халықаралық «Қазақ тілі» қоғамының президенті, тіліміздің мемлекеттік мәртебе алған күннен бастап бүгінге дейін көп еңбек сіңіріп жүрген Өмірзақ Айтбайұлының бір сұхбатын оқыдым
Сонда Алматы қаласындағы №12 қазақ мектебінің қалай ашылғандығы жөнінде жазған екен
Қаладағы бір ғана қазақ мектебінің ашылуына бүкіл қазақ зиялылары болып атсалысқан
Ғылым академиясындағы қаншама академиктер, институттар директорлары, қаншама профессорлар, ғылым докторлары, оған Шона Смаханұлы бастаған жазушы ағаларымыз, барлығы жабылып жүріп Орталық Комитеттің хатшысына, қала басшыларына, республика басшыларына шығып, мемлекеттік үлкен мәселе ретінде көтеріп отырып, №12 мектеп әрең ашылған екен
Ал сол жағдаймен бүгінгі күнді салыстыратын болсақ арасы жер мен көктей
Осындай шындықты да біз мойындауымыз керек
Я болмаса Мұхаңның – Мұхтар Шахановтың кітабында көп айтылғандай тың игеру жылдарынан кейін – 60-70 жылдары Қазақстандағы 600 қазақ мектебінің жабылуы – бұл ұлттың ұлы трагедиясы
Ұлт руханиятының ұлы трагедиясы деп Мұхаң дұрыс айтады
Ал осымен салыстыратын болсақ, тәуелсіздіктің бас-аяғы он сегіз жылында 880 қазақ мектебінің ашылуын қазақ тілінің көсегесінің көгергені, өркенінің өскені деп мойындамасқа амал жоқ
Бұл Елбасының тіл саясатындағы, қазақ тілін өркендетудегі жүргізіп отырған саясатының ең жарқын көрінісі деп айтуымыз керек
Біз жақсылықты да айтуымыз керек
Жақсының жақсылығын айт, нұры тасысын дейді
Кемшіліктер болса оны да талқылауымыз керек
Өздеріңіз ойлаңыздаршы, бір ғана №12 мектепті ашуға қаншама интелектуалдық күш, қуат кетсе, ал, енді 880 мектептің ашылуы бізге жай, күнделікті болатын жағдай сияқты көрінеді
Тәуелсіздік жылдарында әрбір қазақ мектебінің ашылуы бұл ұлт руханиятының үлкен жетістіктері деп бағалауымыз керек
Екінші бір айтатын мәселе, тәуелсіздік алғанға дейінгі жылдарда бүкіл мектептердегі балалардың 22 пайызы ғана қазақ тіліндегі мектептерде оқыған
Ол мектептердің саны көп болғанымен көбісі ауылдық жерлерде орналасқандықтан ол мектептер 100, 150, 200 бала оқитын шағын мектептер болды
Сан жағынан былай қарасаң орыс мектептерімен бірдей сияқты
Ал, орыс мектептері үлкен қалаларда орналасқандықтан 1000, 1200, 1400 бала оқитын мектептер болды
Қазақ мектептерінде оқитын балалар мен орыс мектептерінде оқитын балалардың санын салыстыратын болсаңыз 22 пайыз бен 7-8 пайыздың арасы жер мен көктей айырмашылық
Ал бүгінгі жағдайды қарайтын болсақ, бүгін Қазақстандағы барлық мектептерде оқитын балалардың 67 пайызы қазақ тілінде білім алады
Бұл тәуелсіздік алған он сегіз жыл ішіндегі көрсеткіштің үш есе өскендігінің белгісі
Осыны үлкен жетістік деп неге айтпаймыз.
Елбасы ылғи айтудайын айтып келеді: қазақ пен қазақ қазақша сөйлесін, балаларыңызды қазақ мектебіне беріңіздер
Егер алысқа бармай-ақ, осы үстелдің басында отырған адамдардың арасынан социологиялық сауалнама жүргізіп, «Сіздің балаңың қай мектепте оқиды?» деп сұрайтын болсақ, біразымыздың ұялып қалатын түріміз бар
Тіл жөніндегі мәселені үлкен-үлкен мінбелерден көтереміз, айтамыз, ал өзіміздің ісіміз бен сөзіміздің арасында алшақтық бар екендігін байқай бермейміз.
Сонда тіл мәселесі тек қана айтуға тиіс мәселе ме? 65 пайыз қазақ түгелдей өз баласын қазақ мектебіне беретін болса, сондай-ақ Мақаш Тәтімовтың есебі бойынша ауызекі қазақ тілінде сөйлей алатын, түсіне алатын түркі тектес халықтар өкілдері балаларын қазақ мектебіне беретін болса 73 пайызға көтерілуіміз мүмкін
Өзге ұлттың 1000 баласы қазақ мектептерінде білім алуда
Егер оларды қосатын болсақ, әне-міне дегенше 75-78 пайыздың төңірегіне жетіп баруымыз мүмкін
Егер осындай ұлы күш қазақ тіліне бет бұратын болса қалғандары қайда кетуі мүмкін
Сондықтан кейде мың сіз-бізден, бір шыж-быж артық деген сияқты, қазақ тіліне қатысты көптеген мәселелерді көтеріп жүрген адамдардың өздері қазақ тіліне атсалысатын болса, өздері үлгі көрсететін болса біз бұдан да гөрі алға жылжуымыз әбден мүмкін.
Екінші бір айтатын дерек
Осында журналист ағайындар отыр
Барлықтарыңыз жақсы білесіздер
Кеңес заманында кешкілік, сағат төрттен кейін киоскіге жүгіріп, «Вечерка» – «Вечерняя Алма-Ата» деген газетті алатынбыз
Сонда барлық азаматтар айтатын: «Шіркін, осы газеттің қазақшасы болса ғой» деп
Сол кезде баспасөз саласында қызмет істегендіктен мен мұны жақсы білемін
Сол газеттің қазақшасын ашуға Қонаевтың әлі келмеді
СОКП Орталық Комитеті Саяси Бюросының мүшесі, кеңес заманының ұлы қайраткері Дінмұхаммед Қонаевтың шамасы келмей бұл мәселе – қазақ тілінде газет ашу СОКП Орталық Комитетіне дейін көтерілді
Газеттің атының өзі қаншама әңгіме болды
«Алматы ақшамы» деген ат бірден бекітілген жоқ
Әуелгі аты «Кешкі Алматы» болатын
«Түркияда «Ақшам» деген буржуазиялық газет шығады екен
Бұл ертең діни газет болып кетейін деп тұр» деген дау-дамайға қарсы, «Жоқ, олай емес
Оның ешқандай діни терминге қатысы жоқ
Бұл «Кешкі Алматы» дегеннің поэтикалық атауы» деген сияқты дәлелдермен «Алматы ақшамы» әрең дегенде ашылды
Ал тәуелсіздік алған жылдарда қосымша қазақ тілінде көптеген басылымдар ашылды, енді газеттердің таралымына келейік
«Егемен Қазақстанның» таралымы 100 мыңға жеткен кезде біз халықтан сүйінші сұрап едік
150 мыңға жеткен кезде төбеміз көкке жеткендей болды
Өткен жылы «Егеменнің» таралымы 153 мың болды
Биыл 160 мың болды
Қазақ тілінде оқырман болмаса, осындай жағдай болар ма еді
Қазақстанда бірде-бір орыстілді газеттің бір жолғы таралымы 160 мыңға жетпейді
Ол аз десеңіз, «Ана тілі» газетінің таралымы 26 мыңға, «Қазақ әдебиетінің» таралымы 12 мыңға жетті
Бұрын ешкім білмейтін «Жұлдыздар отбасы» деген шағын журнал бар
Осы журналдың таралымының өзі 53 мыға жетіп отыр
«Балдырған» журналының таралымы 50 мың деңгейінде
Бүлдіршіндерге арналған журналының таралымы 50 мыңға, аға газетінің таралымы 160 мыңға жеткен елде сол елдің тілінің жағдайы мүшкіл деп айту қиын
Әрине, бұдан да гөрі тартымды жұмыс істеуге болар еді
Бұдан да гөрі көбірек мектеп ашуға болар еді
Қазақ тілін қоғамдық-саяси өмірдің барлық саласына бұдан да гөрі қарқынырақ енгізуге болар еді
Бірақ біздегі мүмкіндік солай ма, солай емес пе
Үкіметте де, Парламентте де депутаттар мен министрлердің басым көпшілігі кеңес заманында орыс мектебін бітірсе, орыс тілінде білім алса, бірақ жүрегі қазақ деп соғып тұрса, Қазақстанның патриотымын деп тұрса біз оларды тіл жанашырлары емес деп қалай айта аламыз
Сондықтан тіл саласындағы қордаланған көптеген мәселелерді сіздермен бірлесіп шешу үшін жасыратын, жабатын, жабық есік жағдайында талқылайтын ештеңе жоқ
Қандай пікір айтсаңыздар солардың бәріне құлақ түру үшін арнайы орталарыңызға келіп отырмыз.
Мұхтар Шаханов, «Мемлекеттік тіл» қоғамдық қозғалысының төрағасы, Қазақстанның халық жазушысы:
– Мемлекеттік тіл туралы осы күнге дейін заң жоқ
Бұл заң жобасы дайындалған
Осы тоқтап қалды
Неге? Биліктің басындағылардың көпшілігіне қазақ ұлты керегі жоқ
Бірде біреуі баласын, немересін қазақ тіліне берді ме? Қазақ тілін менсінбейтіндер неге билік басына отырады? Бет бұру керек қой
Кәрім Мәсімов біраз бұрылды ғой алғашқы кезде
Тәп-тәуір сөйлеп келе жатыр еді
Жоғарыдан қарсылықтар болды
Бұл арада ойланатын мәселелер көп.
«Қазақстандағы ұлт саясаты» деген тұжырымдама әзірледік
Осыған барлық қоғамдық ұйымдар араласты
Партиялар араласты
Салық Зимановқа дейін өзінің пікірін айтты, қолдады
Соны жарияладық, соның ішінде көптеген мәселелер бар
Мемлекеттік тілді меңгеру – әрбір азаматтың міндеті болып табылу керек
Мемлекеттік тілді үштің бірі етіп әлсіретуге бағытталған үш тұғырлы тіл саясатына жол бермеу керек
Әркімнің өз қалауы бойынша басқа тілдерді меңгеруіне ешқандай шек қоймау керек
Қазақ елінің азаматтығын алар алдында сол адамның мемлекеттік тілді білуі басты талап болып саналуы керек
Қазақ жерінде жұмыс істеп жатқан шетелдік компаниялардан мемлекеттік тілді меңгеріп, үкіметтік органдармен, жергілікті кәсіпорындармен және басқа да ұйымдармен мемлекеттік тілде қарым-қатынас жасау талап етілуі керек
Мемлекеттік тіл туралы жаңа заң қабылдануы тиіс
90-жылдары  жекешелендіру кезінде жабылып қалған балабақшалар мен мәдени ошақтарды қайтарып, оларды қайта жаңғырту керек
Әр мамандық иелеріне және мемлекеттік қызметкерлердің барлығы мемлекеттік тілді білу деңгейлерін анықтайтын ереже бекітілуі шарт
Мемлекеттік басқару орындарының мемлекеттік тілге толық көшу кестесі белгіленуі керек
Республикада мемлекеттік тілді үйретудің бірізді сатылы бағдарламасы балабақша, мектеп, орта, арнаулы оқу орындары, жоғары оқу орындары, мемлекеттік қызмет жүйесі бойынша дайындалып, міндетті мемлекеттік бағдарлама ретінде бекітілуі шарт
Барлық мемлекеттік шаралар мен шетелдік келіссөздер мемлекеттік тілде жүргізілуі керек.
Егер біз тілді дамытамыз десек, тілді орнына қоямыз десек осы мәселелерге назар аударылуы шарт.
Смағұл Елубай, жазушы:
— Бірді айтып, бірге кетпес үшін, әуелі «елдегі тіл мәселесі неден басталды?» деген сауалға жауап беріп алуымыз қажет секілді
Осы орайда аздаған тарихи шегініс жасағым келеді
Мәселен, біз жақында 1911 жылғы санақта «қазақ халқының саны 8 миллион  болды» деген дерекке кез болдық
Оны Мырзатай Жолдасбеков ағамыз Орынборда шыққан әлдебір кітаптан тауып алыпты
, Өздеріңіз білесіздер, әзірше алашшылардың аталған мәселеге қатысты ауызша айтқан сандық көрсеткішін дәйек ретінде пайдаланумен келеміз
Ал енді, 1928 жылғы санақта қазақтың саны 4 миллионға бір-ақ түскен екен
Ол бұлтартпас құжаттармен айғақталған ресми санақ
Сонан кейін 1932 жылы не болғанын өздеріңізге мәлім
1921-22 жылдары не болғанын тағы білесіздер
Айналып келгенде, қазақ халқының саны 1939 жылы жалпыхалықтық көрсеткіште 29 пайызға да жетпей қалды
Меніңше, осынау қанды мерзімнен бастап бүгінгіде айдаһар болып өскен сұмдықтардың бәрі қоғамға жол тапты
Барлық рухани құндылықтар бәсең тартты
Сан болмаған соң, ұлттық құндылықтар да бірінен кейін бірі шегініп, құмға сіңген судай  жоғала бастады
Әрине, бұл Голошекиннің жүргізген зорлықшыл саясатынан өрістеген салдар-тұғын
Міне, осындай демографиялық апаттан кейін рухани апат басталды деуге болады
Содан, сондағы өріс алған рухани апат әлі күнге дейін жалғасын тауып келе жатыр
Яғни, оны өзіміз де көзбен көріп отырмыз
Біздің ұлттық қасіретіміздің түбі міне, қайда жатыр?! Ащы да болса, ақиқаты сол, 4 миллион қазақ қаза болып, жым-жылыс жоғалды
Осындай да ұлттық трагедияларды жоқтай алмай тұрған кезде, тіл туралы айтып жату артық
Бірақ тағы да қарап отыруға болмайды
Бұл да рас
Сондықтан да, ай қарап, жұлдыз санамай, алдымен әзірше қолжетімді тілге қатысты проблемалардың шешімін тауып алу керек
Парламент осы мәселеге жіті зейінмен қайта айналып соғуы керек
Мен мұны осында парламент депутаттары келіп отырған соң баса айтып отырмын
Жаппай қазақ тіліне көшуге міндетті болатынбыз
Бірақ ойлағандай шықпады
«Бағдарламаны 10 жылдық болады» деп отырмыз
Ал алдыңғы бағдарлама мазмұндық жағынан болмаса, бүтіндей дерлік орындалды дей алмаймыз
Енді өткендегі баламасының сценарииін қуалау ықтималдығы жоғары тағы бір 10 жылға созылатын бағдарлама орындала ма, орындалмай ма?  Күмән көп-ақ
Сондықтан менің ұсынысым, егерде тілді қанат жайдыруға арналған 10 жылдық бағдарлама қабылданатын болса, оның біріншіден басымдығы неде? Екіншіден міндеті неде? Үшіншіден қағидаты қандай? Бәрі-бәрі ұлттық стратегия тұрғысынан сараланып, байыпталуы тиіс
Әйтпесе, мұның да соңы әдеттегідей, ұзын арқан, кең тұсауға салынып,  алдағы он жылға дейін сиырқұйыршақтанып кетуі мүмкін.
Сұлтан Сартаев, ҚР ҰҒА академигі, заң ғылымдарының докторы
— Мұндағы айтылып жатқан сөздердің барлығы тілге үлкен жанашырлықтың белгісі
 Мен көп сөзді бұйдаламай, естелік ретінде тілге қатысты бірнеше эпизодтарды айтып өтейін: 1989 жылы Қазақстан компартиясының секретариатында үлкен бір жиналыс болды
Тақырып ¬- қазақ тіліне қатысты
Онда Олжас Сүлейменов бастаған көптеген зиялылар болды
Сол секретариатта «тіл мәселесіне қатысты комиссия құрайық» деген ұсыныспен, зерттеушілік құрылым құрылды
Сол комиссия аясында біз осы күнге дейін жүзеге асырылған тіл бағдарламасының жобасын жасай бастадық
Біріншіден, қазақтың тілін мемлекеттік тіл етіп жариялау керек деп шештік
Екіншіден, орыс тілі ұлтаралық қатынастың құралы болсын дегенге тоқтадық
Үшіншіден, «өзге ұлттардың өкілдерінің өз тілдерін дамытуына жағдай туғызамыз» дедік
Бірақ қарсылықсыз іс біткен бе? Тағы бір күні  академик қандасымыз «орыс тілін де мемлекеттік тіл етейік» деп  шыға келмесін бе? Ол сөйтіп болмағаннан кейін, Қалтай Мұхамеджанов ол кісіге «сіз кімнен қорқып жүрсіз? КГБ-ден қорқып отырсыз ба? Қорқатын ешнәрсе жоқ
Оған сіздің қажетіңіз шамалы
Қазақтың тілін мемлекеттік тіл етіп жариялаймыз» деп бетін қайтарып тастады
Сол академик кейін алған бетінен қайтпай баспасөз басылымдарында орыс тілін ұлықтап мақалалар жазумен айналысты
Әлбетте, қарсы жауап та қатылды
Қысқасы, ішкі құрам мүшелері болып, қазақ тілін мемлекеттік тіл етіп жариялауға өзара келістік
Одан қалса, өзге республикалардың ешқайсысында орыс тілі ұлтаралық қатынас тілі деп жазылмаған екен
Тек қана бізде ғана сондай тәжірибе қолданылды
Ол кезде біздің қазақтардың пайыздық көрсеткіші төмен болғандықтан осылай шешім қабылдауға тура келген-ді
Содан не керек, 1989 жылдың 22 қыркүйегінде өткен жиында баяндама жасауға комиссия төрағасы емес, «аузы қисық болса да байдың баласы сөйлесін» дегендей, Орталық комитеттің адамы ¬Ефимов деген кісі келді
Сонда терістіктен, шығыстан келген депутаттардың көбі тіл мәселесін қозғамай, «осылайша қалу керек» деп бұлталаққа салды
Жиналғандар сол депутаттардың аужайына жығылып, өзгере бастады
Сонда төралқада отырған Нұрсұлтан Назарбаев «Сендер кімді тізерлеткілерің келеді? Аумағында «Карлагтар» ұйымдастырылған, аштық көрген, қуғын көрген, атом бомбалары сыналған халыққа тізе батырмақсыңдар ма? Талай халықтар осы киелі мекеннен пана таппап па еді?! Сендер енді неге қиын да шешуші сәтті осындай дархан халыққа көмектескілерің келмейді?!» дегеннен  кейін ғана барып, жиынға қатысушылардың беті бері қарап, қазақ тілін мемлекеттік тіл етуге келісімін берді
Осындай тартыстармен болған бұл іс
Енді қарап тұрсақ, біз сондағы жетістіктерді молайта алмай жатырмыз.
Амангелді Айталы, профессор:
–	Ресейдің, Балтық жағалауындағы елдердің, Украинаның, Молдавияның ұлттық саясат концепциялары «мемлекет құрушы ұлтқа ешқандай ұлт балама болмау керек» дейтін ашық идеядан тұрады
Кезінде Балтық жағалауындағы елдерде мемлекет құрушы ұлттың мәдениеті, тілі, діні туралы үлкен пікірталас туғанда, сол елдің Президентінен бастап, Премьер-министріне дейін диаспораларға: «Біздің сіздер сияқты басқа отанымыз жоқ
Украинның, Орыстың мәдениеті, тілі өз мемлекеттерінде дамып жатыр
Сондықтан Мемлекет құрушы ұлттың рухани құндылығы, мәдениеті мен тілі, жалпы әлеуметтік жағдайы әрқашан айрықша басымдықта болады» деп мәселені төтесінен қойды
  Федеративтік ел болса да Ресей де осы ұстанымда
Сондықтан, басты стратегиялық мақсат мемлекет құрушы ұлтқа қай жағынан да басымдық беру
Жақында Франция «Шетелден келетін әрбір дүниені француз мәдениетіне лайықтау, француз тіліне басымдық беру туралы» Заң қабылдады
Ал біз стартегиялық маңызы бар осындай мәселелердің басын аша алмай, «көптің біріміз» деп жүрміз
Айталық, Татарстанның дайындаған ұлттық бағдарламасы біздің «Ел бірлігі» доктринасынан әлдеқайда артық
Міне, бізге сондай ұлтжандылық жетіспей жатыр
Сондықтан, біз алдымызға нақты стратегиялық мақсаттар қойып, соны жүзеге асыруымыз керек.
Осы жолы қабылдағалы отырған жаңа мемлекеттік бағдарламаны он жылға созу көңіліме қонбайды
Өйткені, он жыл деген мерзімнің өзі бізді салғырттыққа бейімдейді
Айталық, «Тілдерді қолдану мен дамытудың 2001-2010 жылдарға арналған бағдарламасы» тілге сұраныс тудыра алмағандықтан өз мақсатына жете алмаған бағдарлама болды
Біз ұлттық саясатта Балтық жағалауындағы елдердің, Украинаның, көрші елдердің жетістіктеріне мән беруіміз керек
Украина мен Грузияға қарағанда бізде жалтақтық басым
Отарсыздану саясатын жүйелі жүргізе алмағандықтан, ұлттық мәртебемізді нықтай алмай келеміз
Мемлекеттік тілді іс-қағаздарын мемлекеттік тілге көшіру деп қана ұғынсақ отарлана береміз
Сондықтан, бағдарлама ұзақ мерзімге қабылданбауы керек
Әр жылдағы атқаратын жұмыстарды нақты белгілеп, қадағалап, әрі кеткенде бес жылға жоспарлаған жөн
Сонда ғана алға қойған мақсатты қысқа мерзімде орындаймыз.
Өмірзақ Айтбайұлы, халықаралық «Қазақ тілі» қоғамының президенті:
— Бүгінгі мәселе мемлекеттік тіл бағдарламасына қатысты болып тұр
Менің өзім бұған дейінгі бағдарламаның қабылдануына басынан аяғына дейін қатысқан едім
Онда бағдарламаның мақсаты мен міндеті айқын жазылған болатын
Онда қай облыс, қай ауыл, қай кезде мемлекеттік тілде сөйлеуі керек, осының бәрі онда егжей-тегжейлі қарастырылған болатын
Сол бағдарламада «әрбір жылға не істейміз» деген сауалмен сөз бастайтын ұтымды тұсы бар — ды
Сондықтан да, бұл жолғы бағдарламада қай облыс, қайсы ауданның, қашан, қандай жағдайда мемлекеттік тілге көшетінін айқындап көрсетіп бермесек болмайды
Бұл алдыңғы бағдарламаның мұрасы
Ал енді жуырда өткен бір басқосу туралы айтар болсам, премьер -министр Кәрім Мәсімов бастаған комиссияда мен «мемлекеттік тіл жөнінде жеке заң қабылдануы керек» деген ұсыныс айттым
Сосын «тіл комитетін бөлек отау қылып шығару керек» дедім
Өз кезегінде ол дүйім көпшілік алдында уәде беріп тұрып, «бәрін де жасаймыз, бір қазақша телеарна болады» — деген еді
Жалпы, «қазақ тілді үш арна ашылады» деп айтылып кетті
Біздің ендігі үмітіміз сол болып тұр
Оған қоса, «қазақ тілін оқытудың заман талабына жауап бермейтін әдіс-тәсілдерінен арылып, оны жаңа технологияларды пайдалану арқылы меңгеруді қолға алу керек» деген ойдамын
Онда да тағы да бірінші кезекте ауызға ілінетін жайт, тілдік ортаны қалыптастырудың айрықша бір құралы тек қазақ тілінде тарататын телеарнаның болу керектігі
Осыны есте ұстаған жөн.
Нұртөре Жүсіп «Айқын» газетінің бас редакторы:
— Қазақ тілінің мәселесі, қазақ халқының мәселесі
Соңғы әлеуметтік зерттеулер бойынша, Қазақстан Үкіметінің құрамы 98 пайыз қазақ ұлтының өкілдерінен тұрады
Оның 78 пайызы ғылым докторлары мен кандидаттар
Бұл бірінші кезекте, «ең сауатты қазақтар үкімет басында отыр» деген сөз
Сонымен, «қазақ тілін қолданбайды, қолдана алмайды, қолданбай жатыр» деген мәселе қайдан шығып отыр? Тіпті таң қаласың
Екінші мәселе, «Егемен Қазақстан» мен «Казправда» газеттерінің жылда оқуға түскен бағы басым абитуриенттер тізімін жариялағанда бір байқалатын кемшін тұс, ныспы-есімдері қате жазылған қазақтардың аты-жөні жиі кездеседі
Аттарындағы «ь» әрпінен көз сүрінеді
Қазір қазақ газеттері редакторларының барлығы күн сайын осы қатемен кезігеді
Оны біз қазақы дыбысталудың қалыбына салып, түзеуменен әлек боламыз
Шындап келсек, олардың барлығы да құжат жүзінде қате толтырылғандықтың кесірі
Тәуелсіздіктің 20 жылдығы тұсында, яғни, әлі күнге дейін дүниеге келген сәбидің аты-жөні қазақша сауатты толтырылмайды
Бұл қазіргі таңда «ө», «ұ», «ғ», «қ», «і», «ә», «ү» сынды қазаққа тән дыбыстары бар есімдерге қатысты
Азаматтық хал актілерін тіркеу бөлімдері, керек десеңіз әділет министрлігінің адамдары осыны біржақты етіп шешуі керек
Жаңадан туған  балаға куәлік берілген кезде, оның аты-жөні тек мемлекеттік тілде толтырылуы керек деген мәселені қоюға тиіспіз
Енді, осы 2010 жылдан бастап туылатын қазақтардың аты-жөнін қазақшалау, қазақша толтыру басты міндет болуы керек
Менің ойымша, титімдей болса да осындай ұсақ мәселені түзеп алмайынша қалған нәрселердің бәрі жай әңгіме.
Дос Көшім, «Ұлт тағдыры» қозғалысының жетекшісі, саясаттанушы:
— Кейбір айтылмай кеткен мәселелерді ғана айтып өтейін
Ең алдымен, кез келген мемлекет қажет болса, өзінің жұмыс істей алмайтын, яки уақыты өткен заңдарын өзгертеді
Біз бұрынғыдай Мәскеуге қарап отырған жоқпыз
Меніңше, елдегі қос тілділікті нығайтатын заңдардың сыны да сыры да кетті
Сондықтан да тіл туралы қабылданбақ жаңа заңды қолдаймын
Амангелді Айталы ағамыз айтып жүрген мәселені мен де бір қайыра қозғап өтсем деймін
Шынында да, бұл бағдарламаның 10 жылға созылғаны алдыңғысының тағдырын құштырудың басы
Менің ойымша, бұл бағдарлама әрі кетсе үш жылды қамтуы керек
Балама тұжырымдама ретінде бес жылдықты, яғни жүзеге асыру деңгейі 2015 жылға дейін деп қана алуымыз керек
Егер ниет болса, он жыл емес, бас-аяғы үш жылдың ішінде нақты жұмыстар жасауға болады
Әрине, мұндағы бірінші кезекті мәселе Мемлекеттік тіл туралы заңды қабылдау
Екіншісі, ономастика туралы заң қабылдауға барып тіреледі
 Келесі бір мәселе, мемлекеттік тілді қолданудағы және дамытудағы  жауапкершілікті арттыру дер едім
Біздің заңдарымызда тек қана әкімшілік кодексінде сондай бір бап бар
Одан басқа ешнәрсе жоқ
Бір ғана мысал, Францияда көшедегі қате жазылған атаулар мен жарияланымдар үшін 5 мың еуро көлемінде айыппұл төлеткізіледі
Аталғандай заң бұзушылық жеке азаматтар тарапынан болса, 5 мың еуро, ал мемлекеттік орындардағы қателіктер болса, 4 мың еуро төлеуге тиіс
Бізге де осындай жауаптылық мәселесін енгізу керек сияқты
Және оны мемлекеттік  тұрғыда енгізе алмасақ, алғашқы жылдары айыппұлдарды аумақтық кеңестердің қаулысымен тындыруға болады
Үшінші мәселе, облыстарды толықтай бір тілділік форматына көшіру мәселесі
Мәселен, бұл жүйеге Қызылорданы күні ертеңнен бастап көшіруге болады
Төртіншіден,  аралас мектептер мәселесі күйіп тұрған түйіткілдердің бірі
Араласа мектептер қазір көп, оны кейбіреулер «дұрыс», енді біреулері «бұрыс» деп жатыр
Қазағы мол Қызылордада дұрыс болса, дұрыс шығар
Өзге ұлттар орыс тілінен қазақ тіліне көше де берер
Алайда, басқа елді мекендердегі аралас мектептердің барлығында да мемлекеттік тіл екінші орынға түсу үстінде
Осы орайда, осында отырған Білім және ғылым министрлігі өкілінің құлағына алтын сырға
Менің ойымша, аралас мектептердің басшылары тек қана мемлекеттік тілде білетін кадрлардан жасақталуы керек
Және де сондағы басшылықта ұстайтын басты қағида, оқу-тәрбиеге қатысты жұмыстардың барлығы қазақ тілінде болуы керек
Сонда ғана олар қазақы рухта тәрбиеленіп шығады
Сондықтан да көп ұзатпай кешенді бағдарламалар қабылдануға тиіс
Керек десеңіздер, осы 20 жылдың ішінде мемлекет қамқорлығындағы жетім балалар үйлерінің бірде-бірінде қазақ мектебі жоқ
Соңғы 20 жылда біз қазаны басқа, қабағы бөлек өзге мемлекеттің тіліндегі азаматтарды тәрбиелеп жатырмыз
Ең қызығы, өз ақшамызбен… Статистикаға сүйенсек, бас-аяғы отыз шақты мектептің 17 –сі аралас 16 -сы орыс тілінде екен
Бұл не деген сөз? Бұл жетім балаларға қазақ тілінде дәріс беретін бірде-бір мектеп жоқ дегенді білдіреді
 Ал оның атқарушы құрамы қайдан шыққан десек, бұл бұрынғы директорлар, тәрбиешілер, яки бұрын қабылданған оқу бағдарламаларының шет шегі жоқ тізбегі дегенге саяды.
Асылы Осман, Қазақстан халқы Ассамблеясының мүшесі:
— Атқарылған істер біршама бар
Оны ешкім жоққа шығармайды
Шығара да алмайды
Бәрі болмаса да, әйтеуір аздап түйіндерді шешуге себеп болғандар баршылық
Ал енді, бүгінгі таңдағы ұлттық тілге дем беретін бағдарламамыздың жасалып жатқанына қатысты ойымды «жақсы, керек» деген екі-ақ ауыз сөзбен берген болар едім
Өйткені ол алдағы уақыттағы бағытымызды айқындау үшін қажет
Дейтұрғанмен, сұрақты да басқаша қырынан оңтайландырып қойған дұрыс
Біздің осы уақытқа дейін жасаған бағдарламамыз қаншалықты жүзеге асты, оны қанағаттандырарлықтай іске асырдық па? Өмірзақ Айтбайұлының айтуына қарағанда, тіл жанашырлары демеу болып, бұрын да дәл осындай бағдарлама жасалған
Онда бәрі көрсетілді
Қай ауыл, қайсыбір ауданның қашан, қандай жағдайда қазақ тіліне көшуі керектігі нақпа-нақ келтірілді
Біз ол іске енді тағы бір қабат қосып, «алдағы 10 жылға және бір бағдарлама жасаймыз» деп отырмыз
Осы орайда, Амангелді Айталы ағамыздың айтқанына құлақ ассақ, мұны шынында да ұзын сонарға салмайық, қысқа мерзімдік бағдарлама етіп жасайық
Айтылып жатқандай, 5 жылдық мерзімге жасайық
Сосын тағы бір айта кетерлігі, алдыңғы бағдарламаны орындамағаннан кейін елдің бізге деген сенімі әлсіз
Тіпті жоқ деуге де болады
Жүз жерден «қатырамыз» деп айтқанмен, бізге сенбейді
«Айтады, қалады, кетеді» деген түсінік қалыптасқан
Ал енді, біз бағдарламамызды сенімді түрде орындағанда ғана ел бізге  сенеді, көш  артынан ереді
Былтырға Тіл комитетінің атынан өткізілген «Тіл бірліктің бастауы» деген фестиваль нәтижелілігі жағынан басқаларды шаң қаптырады десем артық айтқандық емес
Міне, тілдік тұрғыдан келгенде осындай шаралар жасағанымыз орынды
Ел тұтастығы мемлекет іргесінің беріктігі ең қымбат құндылықтар десек, оның ішіндегі түсіністік те соншалықты жоғары мәнге ие
Сондықтан осы қазақ тілін мемлекеттік тіл ретінде ортақ тілге айналдырмайынша, осы сарын, өгіз аяңмен жүріп кете беруіміз әбден мүмкін
Менің өзімнің түсінігімде, қазақтың тілі секілді бай, дамыған бірде-бір тіл жоқ
Қазақ осы тілмен дұшпанын дос еткен, досын туысқан еткен
Қалай десек те, қазақ тілінің тағдыры қолдарыңызда
Мұны еш уақытта ұмытпаңыздар, обалы мойындарыңызда! Обалы мойындарыңызға кетпес үшін, осы тілді қадірлеп қастерлейік
Енді,  министрлік өкілдері отырған соң айтпай кетуге болмайтын мәселе, дүниенің бәрін кадр шешеді
Неге біз қазақ тілінің аясын кеңіткенде кадрлар мәселесіне мән бермейміз
Қаптаған мекемелер жанындағы тіл орталықтарының қазақша сайратып шығартқан адамдарын маған көрсетіңіздерші? Қайсысы қатарға қосылып, қазақша сайрап тұр? Ойланатын мәселе емес пе?
Айдос Сарым, саясаттанушы, «Алтынбек Сәрсенбайұлы қорының» президенті:
– Мен мынандай үш ұсыныс айтқым келеді
Біріншінден, менің түсінігімде болашақтың тарихшылары бүгінгі қоғамымызда болған оқиғаларды тек қана тарихи құжаттар арқылы ғана емес, тілдегі өзгерістер арқылы зерттейтіні хақ
Күн сайын өмірге жаңа неологизмдер мен жаңа сөз тіркестері келіп жатыр
Әрине, олардың көбі заманындағы қолданысы арқылы түсіндіріледі
Контексттен айырылып қалған сөз – жартылай өлі сөз
Мысалы, Кеңес заманында пайда болған жүздеген “ауатком”, “обком” сияқты сөздер мен сөз тіркестерін бүгін ешкім қолданбайды
Заманы өткен соң олардың қажеттілігі де жоқ болып шықты
Сол сияқты бүгінгі күні де жаңа сөздер мен сөз тіркестері дүниеге келіп жатыр
Олардың, сөзсіз, үлкен пайызы уақыты өте контекстісі өзгерген сайын мағынасы кетіп, қолданыстан шығып қалады
Бірақ, тілде қалатын бөлігі де бар емес пе? Оларды түсінбей сол заманды түсіну мүмкін емес.
Мысалы, жақында ғана ағылшын тілі миллионыншы сөзбен байыды
Ол қайдан белгілі болды? АҚШ-тың Лос-Анджелос қаласында арнайы мемлекеттік емес зерттеу орталығы бар
Ол орталықтың қызметкерлері әлемнің ағылшын тілді интернеті мен әлемде шығатын барлық ағылшын тілді басылымдарын мұқият қарап, зерттеп отырады.
Менің ойымша, біздерге де осындай құрылым керек
Бүгінде ұлттық тілді дамытудағы бар салмақ  қазақ баспасөзіне түсіп отыр
Демек, бұл орайда мәселені байыпты, сауатты шешу үшін бейресми мемлекеттік ұйым құрып, оны мемлекеттік тапсырыс арқылы қаржыландыруға болады.
Екінші ұсынысым тіл шығармашылығына қатысты
Кезінде, Кеңес одағы құлаған кезде әрбір басылым арнайы айдарлар ашып, онда қазақтың зиялы қауымы, ғалымдары бір-бірімен жарыса жаңа сөздер мен терминдерді іздеп, қаншама тайталасқан пікірталастар жүріп жатты
Бүгінгі күні “Ана тілі” газетінде ғана шығатын мақалалар болмаса, ондай қызу жұмыс жоқ
Өкінішке орай, біздер қоғамның, ұлттың осындай бір қуатын, ынтасын өшіріп алған сияқтымыз
Алайда жаңа терминдердің қажеттігі хақ қой? Қоғамның барлық саласына жаңа ұғымдар келіп жатыр, ғылым мен техника дамып, ұлтымызға тізгін ұстатпай кететін түрі бар
Сондықтан, осы жұмысты қайта жандандыру қажет.
Жалпы алғанда жаңа сөз ойлап табу, оның күнделікті қолданысқа еніп кетуі оңай шаруа емес
Біз қазақ қоғамының дамуын қамтамасыз ететін тіл модернизациясын іске асыру туралы айтуымыз керек
Айталық, әрбір мемлекеттік орган мен ведомствоның сайтына сол салаға қатысты терминдер сөздігін салып, айына бір рет бір сөзді шығарып, соның үздік аудармасы, қазақ тіліндегі үздік баламасы үшін конкурстар неге жарияламасқа? Республика деңгейінде де осындай конкурстар өткізілсе тіптен құба-құп
Жыл сайын пайда болған жаңа сөздер мен сөз тіркестері туралы есептер дайындап, олардың рейтингісін неге жариялап тұрмасқа? Мысалы, Ресейде үш жыл қатарынан осындай конкурсты “Новая газета” басылымы мен танымал философ Михаил Эпштейн басқаратын Орыс тілін шығармашылық дамыту орталығы ұйымдастырып келеді.
Үшіншіден айтарым: біздің ел ерте ме, кеш пе, латын әліпбиіне көшеді
Бұл тақырып қайтсе де күн тәртібінен түспейді
Қажет десеңіздер, әліпбиді алмастыру жаңа тағдырды таңдағанмен бірдей
Біз Ресейдің мәдени-ақпараттық ықпалынан шығамыз десек, басқа түрік елдерімен иық тірестіріп тұрамыз десек, онда латын әліпбиіне көшу мәселесі соның ең тиімді жолы
Бұл тақырыпты “бізден кейінгілер жасасын”, “ұлтымыз дайын емес”, “көршімізге ұнамайды” деген желеумен артқа шегіндіре берсек — ұтыламыз
Латын әліпбиімен мектепті бітірген алғашқы ұрпақ – отарсызданған ұрпақ болып саналады
Латын әрпіне көшу кем дегенде аға буынның бір бөлігін ақпараттық айналымнан шығарып тастайды
Бұл біздің отарсыздануымыз бен жаңа сатыға шығуымыз үшін төлейтін бодауымыз
Менің ойымша, бүгінгі күні елімізде арнайы Мемлекеттік тіл институты ашылып, оған осы мәселені табыстау керек.
Шын мәнінде сөзден іске көшетін уақыт келді
Ұлтымыз біздердің барлығымыздан сындарлы, мазмұнды жұмыс күтіп отыр
Осында отырған біразымыздың мемлекеттік тілге қатысты ұстанымымыз кеше ғана Ассамблея ұсынған Доктрина жобасына балама құжаттың ішінде айқын жазылды
Соны да осы жұмысымызда пайдаланайық
Ол құжат тек азғантай топтың амбициясы емес, ұлттың талабы, халықтың қалауы.
Ғарифолла Есім, сенатор:
– Ең алдымен айтарым, қазақ тілінің жағдайы Парламенттің өзінде мәз емес
Заңның бәрі орыс тілінде дайындалып, сонан соң қазақ тіліне аударылады
Студенттермен кездескенімде: «Заңды депутаттар шығарады, бірақ өздері қазақ тілінде сөйлемейді, сонда заңды депутаттың өзі  орындамаса кім орындайды?» деген сұрақтар қойылды
Өте дұрыс
Қазір біз  67 пайыз қазақпыз
Және бұрынғыдай емес, санамыз жаңғырған, жаңаланған ұлтпыз
Екінші мәселе,  тәуелсіздік жылдары тәрбиеленген жас ұрпақты психологиялық, социологиялық жақтан зерттеп, олардың таным-түсінігін де қаперге алып отырғанымыз жөн
Үшінші мәселе, тәуелсіздіктен бері елге бір миллион қазақ оралды
Құдай қаласа, келесі он жылдықта тағы бір миллион бауырымыз елге оралады
Бұл біздің халықтың мінезін, қасаң түсінігін өзгертуде үлкен күш
Олар елім деп аңсап келсе де, қазақ тілінің қайнар бұлағынан қанып іше алмай отырғаны жасырын емес
Сондықтан жоғарыдағы үш мәселені зерттеп, бағдарламада ескеруіміз қажет.
Тағы бір жағдай, «Казахстанская правда» газетінен бастап, орыс тілді басылымдардың қазақ тіліне деген ықыласы дұрыс емес
Мысалы, біз мемлекеттік деңгейде ұлттық мәселелерді қанша айтып жатсақ та, олар жазбайды, халыққа жеткізбейді
Сондықтан,  мұндай келеңсіздіктерге тоқтау қойылатын уақыт жетті.
Алдан Смайыл, ҚР Парламенті Мәжілісінің депутаты:
– Өткен жылғы бағдарлама да жаман болған жоқ
Жақсы ойластырылған
Бірақ, енді орындалмады деп жатырсыздар ғой
Мына бағдарламаны дайындағанда өткендегі бағдарлама не себепті орындалмады – осының басын ашып алуымыз керек
Осылай етпесек біздің мына бағдарламамыз да орындалмайды
Ал, оның орындалмауының басты себебі – біздің республикадағы тілге қатысты заңдардың шалағайлығы
Бағдарлама орындалу үшін бізге заң тиісті құқық берген жоқ
Осы бағдарлама қолымыздағы заңдарды түзеуге бағытталуы керек
Заңсыз ештеңе істей алмаймыз
Бағдарламаның айрықша назар аударатын нәрсесі – бағдарламаны орындайтын жерлердің жауапкершілігін барынша күшейту
Мемлекеттік тіл туралы қоғамдық, лауазымдық, заңдық жауапкершілікті күшейтуіміз керек
Бағдарлама сол үшін қажет.
Тіл заңындағы 23-бапты әлі жүзеге асыра алмай отырмыз
Қалай бағдарлама қабылдаймыз
Мемлекеттік тіл қажет қызметтерді айқындап алмай отырып, қалай бағдарлама қабылдауға болады.
Парламент осы бағдарлама қабылданады дегеннен әзірлік жасадық
Бірнеше мәселелерді қарадық
Солардың ішінде мемлекеттік қызметтегі мемлекеттік тіл, мемлекеттік тілді үйрету, жоғары оқу орнында мемлекеттік тілді оқыту және басқа да мәселелер бар.
Ізетәлі Тілешов, «Ізет» фирмасының директоры:
– Қазақ тілін компьютерге енгізу мәселесімен он жылдан бері айналысып келемін
Егер болашаққа қарайтын болсақ, енді он жылдың ішінде, әр шаңырақта, әр кеңседе компьютер болады
Ел ақпараттың бәрін компиютерден іздейтін кез де алыс емес
Сондықтан қазақ тілін компьютер тіліне айналдыруды дұрыс жолға қойып, мемлекеттік тілді компьютерде оқыту мәселесін де дер шағында қолға алуымыз керек
Яғни тіл үйренуші арнайы курсқа бармай-ақ, үйінде отырып, тілді үйрене алатын жағдайға жетуі тиіс
Біз қазір пернетақтасыз, қазақша сөйлесеңіз, өздігінен жазу жазатын компьютерлік бағдарлама әзірлеп жатырмыз
Сондай-ақ қазақ кітабын компьютер оқып беретін жағдайға жетеміз.
Миллиондаған адам қолданатын «Google»,  «yandex» секілді дүниежүзілік іздеу бағдарламаларына да қазақ тілін сауатты енгізу мәселесі кезек күттірмейтін іс
Өйткені тек орыс тілі ғана емес, қытай, ағылшын тілдері де Дүниежүзінде басымдыққа ие болып келеді
Мысалы, ғылыми мақалалар саны жағынан қытай Америкадан озып, бірінші орынға шықты
Яғни ақпарат алуда амалсыз  қытай тілін пайдалануыңызға тура келеді
Айталық, «Википедия» дейтін дүнижүзілік интернет энциклопедияда қазақ тілінде 7000 мақала ғана бар
Яғни біздің тіл моңғол тілінің қатарында тұр
Сондықтан, тез арада қазақ тілін ақпарат беретін тілге айналдыруымыз қажет
Ол үшін қазақ тілі компьютер тіліне айналуы тиіс.
Шерубай Құрманбайұлы, А.Байтұрсынұлы атындағы Тіл білімі институтының директоры:
– Біз «Тілдерді қолдану мен дамытудың 2001-2010 жылдарға арналған бағдарламасында» кеткен кемшіліктерді қайталамауымыз керек
Мысалы, ол бағдарламарда қазақ тілді облыстарды тез арада қазақ тіліне көшіруді қолға алдық та, солтүстік облыстар мен министрліктерді кейінге қалдырдық
Нәтижесінде екі мемлекеттік орган бір-біріне екі тілде хат жазысатын болды
 Сондықтан, келесі бағдарламада осы мәселе ескеріліп, мемлекеттік органдардың қазақ тіліне көшуі бір мезгілге жоспарлануы керек
Сондай-ақ, көп санды мемлекеттік мекемелер тек аударма деңгейінде «70-80 пайыз мемлекеттік тілде іс жүргіземіз» деп отыр
 Сол себепті, бұдан кейін мемлекеттік мекеме де қанша жиналыс өтті, оның қаншасы мемлекеттік тілде жүргізілді дейтін мәселелерді де ескеруіміз қажет.
Мемлекеттік тілді дамытудың ғылымда дәлелденген үш бағыты бар
Оның біріншісі – басқару саласын жоғарыда айттым
Екіншісі – ғылым мен білім
Үшіншісі – ақпарат саласы.
Біз балабақшада, мектепте, университетте жас жеткіншектің лингвистикалық ірге тасын қалай алмасақ, мемлекеттік тілде сөйлейтін кадрды дайындап шығара алмаймыз
Мысалы, ХХ ғасырдың басында 0,2 пайыз ғана қазақ орыс тілін меңгерсе, 1960 жылдары қазақтың 70 пайызы орыс тілін еркін білетін жағдайға жеткен
Неге? Өйткені, орыс тілін үйрету мектептен басталды
Тілдің әлеуметтік-лингвистикалық базасы жасақталды
Бізде қазір осы жағы кемшін
Сондықтан, терминологиялық, ономастикалық мәселелерді ғана қарастырып қоймай, физика, математика, химия секілді нақты ғылымдар саласында қазақ тілін дамыта білуіміз қажет
Бұл жөнінде «біз осылай мамандар даярлай беретін болсақ, ертең Қытайдан қазақ тілін білетін мамандарды қарызға аламыз » деп Мұхтар Әуезов баяғыда айтып кеткен
Яғни қазақ тілді физикті, химикті дайындауымыз керек.
Ал ақпараттық сала жағынан қоғамдық сананы қалыптастыратын телевидениенің алатын орыны айырықша
Біз қазақ тілінде ашылатын үш телеарнаны қаншалықты тез ашсақ, соншалықты тиімді болар еді
Ол рухани мәдениетімізді байытудағы үлкен күш.
Махметғали Нұрғалиұлы, Қазақстан Республикасы Білім және ғылым вице-министрі:
– Білім және ғылым министрлігіне қатысты бірнеше мәселелер айтылды
Иә, біз мемлекеттік тілді 11 жыл оқытамыз
Бірыңғай ұлттық тестке, аралық бақылауға қазақ тілі міндетті пән болып енгізіліп жатыр
Мектептерде лингафонды кабинеттер жабдықталған
Барлық сыныптарда, жоғары оқу орындарында қазақ тілі пәнінің сағат санын көбейту қолға алынды
Мемлекеттік қызметкерлердің Мемлекеттік тілді білу деңгейін тексеретін алты деңгейлі «Қазтест» жүйесі атқарылуда
Бірақ осылардың нәтижесі қайда? Мұның әртүрлі себебі бар
Негізгі себептердің біреуі мынау: біз қазақтілді орта жаса алмай отырмыз
Ортасыз қажеттілік тумайды, нақты нәтиже шықпайды
 Өйткені қажеттілік сұраныс тудырады
Бір мысал, 1 қаңтардан бастап Қазақстан Республикасы Президент Әкімшілігінің жетекшісі Аслан Мусиннің нұсқау хатымен барлық мемлекеттік органдар мемлекеттік тілге көшті
Қазір мемлекеттік органдардағы хат алысу тек қазақ тілінде жүреді
Соның арқасында мемлекеттік қызметкерлер қолдарына сөздік алып, тіл үйренуді шындап қолға алды
 Қазақ тілін жақсы білетін әріптестерінен көмек сұрай бастады
Яғни біз ауаға, суға қандай қажеттілік болса, қазақ тіліне де сондай қажеттілік туғызуымыз керек
Дайындалып жатқан келесі бағдарламаның  негізгі стратегиялық ұстанымы қазақ тілін өмірлік қажеттілік ететін орта жасау болуы шарт
Сонда ғана тіліміздің көсегесі көгермек.
Уәлихан Қалижан, ҚР Парламенті Мәжілісінің депутаты:
– Өз мемлекетін, өз ұлтын, өз тілін төмендететін – бұл жалғыз қазақ
Ұлттық санамыздың соншалықты түсіп кеткендігі сонша осы күнге дейін осы мәселені көтеріп отырмыз
Қарапайым мысал
Қазақтың тіліне қарсы боп жүрген кім? Қазақ
Бізге орыс қазақ тілін үйретпе деп жатқан жоқ
Өзбектердің бәрі өз тілінде сөйлейді
Әзірбайжаның сөйлейді
Немісің сөйлейді
Украиның сөйлейді
Неге қазақ сөйлемейді? Ал енді қазақ сөйлемесе, қазақты қытай сөйлетеді
14 миллион қытай қазір қазақша еркін жазады, еркін сөйлейді
Пекин университетінің жанынан қазақ тілі, әдебиеті факультеті жұмыс істейді.
Бұл мемлекеттік бағдарлама деп аталайын деп отыр
Сондықтан бұл бағдарлама осы проблеманы түпкілікті шешетін бағдарлама болу керек
Не осы бағдарлама арқылы мақсатымызға жетеміз, не басқа ұлттың қатарына кіреміз, не ұлттық бояуымызды жоғалтамыз, не тілімізді жоғалтамыз.
Розақұл Хақмұрадов, ҚР Парламенті Мәжілісінің депутаты:
– Кемшілікті айта бергеннен қазақ тілі дамымайды
Бірінші, Елбасымыз айтып жүргеніндей білім беретін мектепте, жоғары оқу орнында жастардың қазақ тілін үйрену мәселесін қолға алуымыз керек
Бағдарламаның негізгі саласы осы болу керек.
Біз Оңтүстік Қазақстан облысындағы Сайрам ауданындағы өзбек тіліндегі мектепте мемлекеттік тілді тереңдетіп оқыту жөніндегі жобаны іске асырдық
Сол мектепте сол жоба іске асқанша 130 баладан 9 бала грант алған болса, өткен жылы 121 баланың 94-і мемлекеттік грант алды
14 бала Алтын белгі алды
Өзбек мектебінде «Қазақстан тарихы», «Биология» тағы басқа пәндер қазақ тілінде оқытылды
Жылда 11-сыныпты бітіретін жеті жарым мың бала бар
Солардың арасында «Мемлекеттік тілді білу – парызың» деген республикалық конкурс өткіземіз.
Ең үлкен кемшілік – орыс тілінде сабақ беретін мектептерде
1800-дей мектеп бар
11 жыл солар қазақ тілі пәнін оқытады
Ал, мектеп бітірген сол балалар қазақ тілін білмейді
Мен бір мектепте болдым
82 бала бітіріпті мектепті
«Соның қаншасы мемлекеттік тілде сөйлей алады?» десем, мұғалім «4-5-еуі ғана» дейді
Қалғаны неге сөйлемейді? 11 жыл оқыды
11 жыл мемлекет соған қаржы жұмсады
11 жыл мұғалім үйретті
Мұғалім нашар ма? Әлде оқулық нашар ма? Әлде оқыту әдісіміз, технологиямыз нашар ма? Осыны зерттеп отырған Білім министрлігі жоқ.
Өзбек тілінде сексен мың бала оқиды
Солардың 85-90 пайызы  қазақ тілін менен кем білмейді
Өзбек тілінде сабақ беретін мектептерде неге біз қазақша оқуымыз керек деген мәселе көтерілмейді.
Оқыту саласында өзгеріс енгізбей балаларды қазақша сөйлете алмаймыз
Бұл жерде мен қазақ мектептерін айтып отырған жоқпын
Әсіресе, орыс тілінде сабақ беретін мектептерге мән беру керек.
Менің бір ұсынысым бар
Осы бағдарламаға енгізілсе
Мемлекеттік органдар болсын, қоғамдық ұйымдар болсын, бәріміз сынауды қойып, халықтың, елдің арасында қазақ тілінде сөйлеудің маңыздылығы жөнінде үгіт-насихат жүргізуіміз қажет
Сол үшін қандай тәсілдерді қолдануымыз керек, осының қандай жолдары бар – осыны бағдарламаға енгізуіміз керек.
***
Жұмыс тобының отырысын қортындылаған М.Құл-Мұхаммед бағдарламаға байланысты жеке ұсыныстарын айта келе, сөзінің соңында былай деді:
– Қаншама сындарлы пікірлер айтылды
Қазақ тілінің балабақшадағы жағдайынан бастап, қазақ тілін компьютер тіліне айналдыруға дейінгі көптеген проблемалар көтерілді
Мамандар, ғалымдар, қоғам қайраткерлері, депутаттар сөйледі
Ашық пікір айтылды
Сол айтылған пікірлерге қосыламын
Оның барлығын асықпай сараптап, келесі отырыста нақты нәтижелерге қарай көшеміз ғой деп ойлаймын.
Врезкалар:
Қазіргі таңда мемлекеттік тілде оқытатын Орталықтардың жоспарлы өсімі қамтамасыз етілуде
2009 жылы олардың саны алдыңғы жылмен салыстырғанда 2 есеге артып, 93 ұйымды құрады.
Мемлекеттік тілде жүргізілген іс-қағаздар легі 2009 жылы мемлекеттік органдарда 67 пайызға жетті.
«ҚР қызметкерінің тілдік портфеліне 19 аталым кіреді
Нақты атағанда, электронды, аудио және видео кітаптар мен граматикалық анықтамалықтар, оқыту сөздіктері аталған портфелдің сүбелі бөлігіне жатады.
Нұрперзент Домбай
Абылайхан Қалназар
Біләл Қуаныш
