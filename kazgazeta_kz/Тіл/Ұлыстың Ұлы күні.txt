Бірер күннен кейін жыл басы – әз Наурыз мерекесі келеді
Шығыс халықтары «Самарқанның көк тасы еритін күн» деп айтқан ұлы күні наурыздың тағылымдық мәні ерекше
Бүгінде бұл мереке қазақ даласында кеңінен тойланып келеді
Наурыздың мән-мағынасын, оның төл ұғымдарын тереңірек білгісі келетін оқырмандар да бар екенін жақсы білеміз
Осы орайда «Сөзтаным» айдарының осы жолғы шығарылымын Наурызға арнағанды жөн санап отырмыз.
Наурыз – ерте заманда отырықшы түркітілдес халықтарда қалыптасқан, егіншілік ғұрыптарымен байланысты мейрам
Наурыз мейрамы күн мен түннің теңелуіне негізделген, яғни қыстан кейін көктемнің келуі, табиғаттың тірілумен байланыстырылып, егін егу науқанының басталуы үлкен мейрам болған.
Жыл он екі айдың бас айындағы бұл мейрамды қазақ жұртшылығы байырғы замандардан бері Ұлыстың ұлы күні деп атаған
Наурыздың қадым заманнан келе жатқан халықтық мейрам екенін ұлы Абай: «Бірер сөз қазақтың қайдан шыққаны туралы» деген тарихи мақаласында Нау­рыз тарихын көшпелі халықтардың сонау «хибаги», «хұзағи» деп аталған заманға дейін апарып: «Ол күнде Наурыз деген бір жазғытұрым мейрамы болып, наурыздама қыламыз деп, тамаша қылады екен
Сол күнін «Ұлыстың ұлы күні» дейді екен» деп жазды.
Наурыз мейрамы Кеңес билігі кезінде шетқақпай көрсе де, халық оны ұмытқан жоқ
Тұтастай болмаса да, халықтың этномәдени санасында «Наурыз» мейрамы түрінде сақталып келгені анық
Себебі халық жадында өзіндік орны болғандықтан, Наурыз өміршең болды
Қоғамдағы саяси, құқықтық, этикалық, діни, т.б
көзқарастар мен идеялар жүйесінің қалыптасуы мен дамуына оның тигізер өзіндік әсері аз болған жоқ
Бұл тұста абыздардың, дінбасылардың, ру ақсақалдарының қоғам идеологтары болғанын еске алмауға болмайды
Өз кезіндегі қоғамдық идеология­ны қалыптастырған белсенді тұлғалар ретінде олар Наурызды тек қызық-думан қуған шаралар «жиынтығы» түрінде тойлау емес, қоғамдағы әлеуметтік қатынастарды реттеушілік мәнге ие мейрам түрінде мерекелеудің халықтық тұжырымдамасын қалыптастыруға күш салды.
Наурызда күн мен түн теңеледі, жұлдыздар теңеседі, яғни Сүмбіле, Үшарқар-Таразы, Үркер және Сұлу Сары бір түзудің бойында тізіле орналасады
Есепшілер жұлдыздардың теңесуінен күн мен түннің теңелуін байқаған
Жаңа күннің жарығы мен жылуы қытымыр қысты ығыстырып, жер бетін жылылық жайлап көк қаулайды
Күн өткен сайын Күн белдеуі (күннің жүретін жолы) жоғарылай түседі.
Есепшілер наурыздың келгенін күн мен түннің теңелгенін жан-жануарлардың қылығынан да байқайды
Қазақтың Батыс өлкесінде Наурыздың 14-інде сарышұнақ інінен шығады, күн суық болса, ін аузынан ұзамайды, күн жылы болса, ұзағырақтау жерге шығады
Ал тасбақа болса, күн мен түн теңелгенде інінен аузына шөп тістеп шығады
Шөптің аты мәриям шөп деп аталады
Оны еппен алған адам бақытты, дәулетті болады деген сенім бар
Тағы бір ерекшелік этнограф-ғалым Мәшһүр Жүсіптің Бұхар жұртынан келтірген дерегінде күн мен түн теңелгенде, балық аунап түседі
Кейбір елдерде күн мен түннің теңелгенін осы құбылыстан байқайтын көрінеді.

Төрткөз сараяқ итті өлтіреді, моғал ошақ қазады, кетік аяқ, кетік шөмішті сындырады
Қыдыр түні Жұп шырақ жағады
Бұл келтірілген әртүрлі деректердің кейбірінің мәні түсінікті болғанымен, қайсыбірінің арғы мәні белгісіз
Мысалы, ұлы жазушы, халықтық дәстүрді терең білген М.Әуезовтің көрсетуінше, жұп шырақ жағу дегені оттай иеге арналған тілек
Кетік ыдыс-аяқты сындыру ескі күннен қалған қиындықтар мен бәле-жаладан арылу дегенді меңзейді.
Наурыз көже неге жеті түрлі дәмнен жасалады? Наурыз тойланатын елдерде 362 әулиенің ішінде Ғайып Ерен, қырық шілтен, жеті әулие ерекше деп танылады, мұндағы жеті әулие абрар деп аталады
Наурыз көжедегі жеті дәмнің арғы мәнінде жеті әулиені пір тұту жатады, деп жорамалдауға болады.
Наурыз дастарқанына жасы үлкен қариялар «Ұлыс оң болсын, Ақ мол болсын» деп нау­рыз батасын береді
Ұлыс күні әйелдердің Ұзынсарыға деп, сақтаған қысқы соғымның шекесі асылады, бүйендегі, қарындағы сарымайды бастайды
Ұзынсары деп, әдетте әйелдер «наурыз айындағы ұзарған күнді» айтады.
Ауқатты, бай адамдар ауыл-аймақты шақырып, Ұлыстың ұлы күніне арнап той өткізеді
Оны наурыздама деп атайды
Діни наным-сенім бойынша аруақтарға арнап құран оқытылады, жетін нан таратылады
Бұл күндері әр жерге үлкен от жағылып, отқа май құйылады.
Наурыз таңын қарсы алмаққа жиналған қыздар жағы уыз дәмді «Ұйқыашар» дайындайды
«Ұйқыашар» дайындап, өздеріне құрмет көрсеткен жас жігіттер сақина, сырға, білезік сияқты әшекей бұйымдарды сыйға таратады
Ол жігіттің «жаман» ойын сезген сезімтал қыздар, әрине, «селк» ете қалады
Сондықтан да бұл сый «селт еткізер» деп аталады.
Наурыздың 21-нен 22-сіне қараған түні молшылықтың жоралғысы ретінде әрбір шаңырақта міндетті түрде қазан толы наурыз көже әзірленеді
Дәстүр бойынша наурыз көже қыста арнайы сақталған соғым еті, оған бидай, тары, арпа дақылдары қосылады
Наурыз көже кем дегенде жеті дәмнен жасалады
Су, тұзды да дәмге қосады
Наурыз көже құрамы жеті түрлі дәмнен артық та болуы мүмкін
Бірақ дәм тақ сан түрінде болады
Өйткені наурыз «береке, бірлік» идеясын білдіреді де, тақ бөлінбейтін, сан деп ұғынылады
Қыстан қалған, наурызға деп қап түбінде сақталған соғым еті қыстың дәмі, деп ұғынылса, ал ең соңында наурыз көжеге қосылатын ағарған (айран, қатық, құрт) келер жаздың дәмі деп ұғынылады
Жасы үлкен ауыл, ел, әулет, әулет қарияларының кейбірінің аты Наурыз, Наурызбай болса, келіндер жағы эвфемизммен көпкөже, тілеукөже деп атайды.
«Этнографиялық категориялар,
 атаулар мен ұғымдардың дәстүрлі 
жүйесі» кітабынан

Нұргелді УӘЛИ,
филология ғылымының 
докторы, профессор
Наурыз айы – халықтық күнтізбедегі жылдың бас айы, көктемнің бірінші айы, ал қолданыстағы күнтізбе бойын­ша жылдың үшінші айы
Наурыз айының басында күн жылып, қыс бойы жатқан жолдас қардың көбесін сөгетін алтын күрек жел еседі
Қар кеткен жерлерде көк шыға бастайды
Қар астынан қылтиып бәйшешек шығады
«Былтыр көрген кісім әлі жүр екен» демесін деп, алғаш көрінген бәйшешектің бірін ырымдап жұлып тастайды
Жыл құстарының ішінде көктемнің хабаршысында болып алдымен келетін сарбауыр көкала торғайды түстік жақтарда наурызек, наурыз торғай деп атайды
Наурыз айындағы «елжіреген» күннің көзіне малшы, егінші қауым аса сене бермейді.
Наурыз айының, әсіресе алғашқы онкүндігі халық тілінде түске дейін мүйіз, түстен кейін киіз; ая мейіз алты күн, қырналса қатты күн деп сипаттайды
Қар күрт еріп, жер лайсаң тартып жатқанмен, артынша-ақ алай-түлей қар борап аласапыран болып кетеді
Наурыз айының 10-15-терінде өтетін бұл амалды халықтық метеорологияда отамалы деп атайды
«Қара жерге келсем, қар әкелемін, қарға келсем, қар әкетемін» деген отамалының серті бар дейді есепшілер
Малшы қауымның қарбаласқа толы тыным көрмейтін шағы наурыз айында басталады
Қой түлігі наурыздың ортасынан аса жаппай төлдей бастайды
Оны қой төгіні деп атаған
Төгіндегі қозыны тәрбиелеуге келетін сақпаншылар жаңа туған қозының аузын үкіп, аяғын сырып жылы орынға жайғастырады, шаранасын жағып енесіне табыстырады.
Саятшылар құс салмайды, аңшылар аңға шықпайды
Наурыз айының 22-күні ескіше наурыздың 9-ында Наурыз мейрамы тойланады.
Көктемнің бірінші айы қазақ жерінің әр өлкесінде әртүрлі аталады
Мысалы, батыста – Амал, Арқада — отамалы, Жетісуда – көкек деп аталып келген
Алайда бұл ай наурызда өтетін мейрамның атымен аталып, жалпыхалықтық сипат алды.
Амалдар наурыз айынан басталады
Жыл аяғында, яғни наурыз айының 17-21 күндерi аралығында болатын жауынды-шашынды, суық əәрi лайсаң мезгiл бесқонақтан қатты сақтанып отырған
Самарқанның көк тасы жiбитiн күн деп Наурыз айының 22-сін айтады
Бұл күні Шығыс күнтiзбесi бойынша жаңа жыл басталады
Осы күнi шығыста күн жылып, жер жiбiп, ашық, шуақты мезгiлдер басталады.
Жаңа айдың туатынына дейінгі бір-екі күн мен «кеміген» айдың аспаннан екі күндік жоқ болып кету мерзімін қазақ өліара дейді
Осы арқылы алдағы айға болжам жасалады.
Наурыз айының соңғы күндерiнде жыл құстары да ұшып келе бастайды, аралас қарлы жаңбыр, суық жел тұрады
Мұны ел құс қанаты деп атап амалға жатқызған
Көктемде көкек айында қар күрт ерiп, жер лайсаң болған кезеңді аласапыран деп атайды
Көкек айының орта кезiнен кейін алғаш найзағай ойнап, жаңбыр жауады, жер бусанады
Осы сәттердегi найзағайдың жарқылын халық «Қызырдың қамшысы шартылдады, қыс кеттi» деп есептейдi
Көкектiң соңғы күндерiнде 2-3 күнге созылатын суық жел соғып, тобылғы жарған амалы басталады
Бұл «тобылғы бүршiк жарған», яғни өсiмдiктер тамыр жайды, алғашқы көк шыға бастаған кез дегенді білдіреді
Мамыр айының алғашқы онкүндiгiнде дала (су) құстары балапанын шығара бастайды
Халық тiлiнде қызыл жұмыртқа деп аталатын амалда 1-2 күнге созылатын суық болады
Мамыр айының аяғында болатын суық желдi Құралайдың салқыны амалы кезінде желге қарсы киiк өз құралайларын (баласын) аяқтандырып, өргiзедi (киiк көптігіне қарамай, 2-3 күн iшiнде түгелдей төлдеп болады)
Мамыр айының ортасына қарай Үркер аспанда мүлде көрiнбей кетуін «Үркер батты деп жер қызады» дейдi халық есепшiлерi.
Наурыз мейрамындағы орталық ұғым
Шаруа бағын ұзақ күнді далада өткізетін малшы, егінші қауым күннің қаншалықты ұзарғанын, түннің соншалықты қысқарғанын шамалап біліп отыратын шоқы, төбе, адыр, өзен, бұлақ, т.б
табиғи белгілері болады.
Күннің қай тұстан шығып қай тұстан батқанына қарап, күндізгі уақыттың қаншалықты ұзарғанын пайымдай алады
Олай болмаса қарбаласы көп шаруашылықтың қырын табу оңайға түспейді
Малшы өрісін, қонысын дәл уағында жаңартып отырады
Малды суыққа не ыстыққа ұрындырмас үшін күн райының алдамшы амалына алданып қалмауды ойлайды
Егінші де күннің өткінші амалына алданып қалмай, жылдағы дағдысы бойынша не ерте, не кеш емес, дәл уақытында жерін баптап, дәнін себеді.
Түнде Көк күмбезіндегі жұлдызды, ал күндіз табиғи белгілердің уақыт межесі етіп алады
Көк күмбезіндегі Үш Арқар – Таразы, Үркер, Сұлу Сары жұлдыздары бір түзудің бойына келіп түзілген кезіне қарап, күн мен түннің теңелгенін біледі
Осы аталған жұлдыздардың көкжиекке жақындауын межелей отырып, жаздың шығуына неше күн қалғанын да есептеп біледі
Қыр елінің, сахара адамдарының күн мен түннің қай уақта теңесетінін, қай кезден бастап күннің ұзарып, түннің қысқаратынын қадым заманнан білгендігіне еш шүбә келтіруге болмайды
Ұзарған күннің көзі, түн қараңғысының қысқарып, орнын жарыққа беруі, жер бетінің жылып, көктің қаулап шығуы жасарудың, жаңғырудың белгісіндей көрінеді.
Жер мұздың, қардың құрсауынан арылып бусанады
Жер дүниені елжірететін де, бусандыратын да күн сәулесінің нұры
Күннің қызуы өтіп бара жатқан шақта Көк жүзін сары бауыр, қара барқын бұлт басып найзағай ойнап, күн күркіреп жаңбыр жауады
Сусаған, кеберсіген жер дүние шөлін басып, жер беті одан сайын түрлене түседі.
Алайда Күн мен Түннің жазғы­тұрымғы теңелуі бар да, күзгі теңелуі (22/24-қыркүйек) бар
Қазақ халқы күзгі теңелуді алмай жазғытұрғы теңелуге ден қою табиғаттағы тіршіліктің жаңару мен жасару, өсіп-өну, өркен жаюымен байланысты болды
Күзгі теңелуде ондай табиғи нышан жоқ
Табиғаттағы жаңару, өсіп-өркендеу, өркен жаю құбылысын қоғаммен байланыстыру «Наурыздың» халықтық тұжырымдамасында ең өзекті идея болды
Бұл қоғамның өсу, өркендеу идеясымен үндес болды
Табиғаттағы «теңесу», жасару, жаңару, өркен жаю үрдісі өздігінен болмайды
Ол Тәңірдің күллі тіршілік иелеріне жасаған жақсылығы деп ұғындырылды
Соған орай адамдарға, жалпы тіршілік атаулыға құт-береке дарытатын Қыдыр Ата бейнесі қайта жаңғырады
Қыдыр Атаның ақ құйған, дән толтырылған ыдысқа назары түссе, мал төлді болып, егін жақсы шығады деген түсінік қалыптасып, Қыдыр түні жеке ыдысты дәнмен, таза бұлақ суымен толтыру жоралғысынын тоқшылық, молшылықты көксеу идеясын аңғаруға болады
Қазан толы наурыз көже, жоралғысы тоқшылық мәнін ғана емес, елдің татулығы мен бірлігін білдіретін ұлттық танымға да сай келеді
Өйткені бір қазаннан дәм татқан жандар «тұз-дәм» культі бойынша ол үйге жамандық жасамауы тиіс
Ерте заманда атақты байлар, бек, сұлтандар, хандар ұлан-асыр той жасап, қарапайым халықтың көңілін көтерген.
Кетік аяқты сындыру, ескі-құсқыны моғал ошақта өртеу, арылу тазару идеясының жоралғысы деуге болады
Бұл – адамдар арасындағы қатынасты реттеудің, жауласуға жол бермеудің, жамандықтан тазаланудың отпен жоралғыланған көрінісі.
Наурыздағы Ұлыстың ұлы күнінде құл мен күнге бас бостандығын беріп, азаматтық құқығын қайтару салты негізінде қоғамды ізгілікке бастау идеясы іспетті деуге болады
Сондай-ақ ұжымдасу арқылы жол бойына ағаш егу, көпір салып, өткел жасау – ізгілікке үндеу идеясының бір көрінісі
Бұлақтың көзін ашу, көкті жұлмау, таптамау, өсіп тұрған ағашты жөнсіз кеспеу, ысырап жасамау, ұшқан құс, жүгірген аңды қырып-жоюдан сақтау табиғатты аялау идеясының бірден-бір көрінісі
Олардың Киесі мен Иесінің болатыны, сұраусыз болмайтынын ел ақсақалдары үнемі еске салып жас буынды сақтандырып отырған.
Наурыз мейрамында қауымдасып, бұлақтың көзін ашады, ағаш егеді, арық тазалайды
«Атаңнан мал қалғанша, тал қалсын» деп тоған бойына, бұлақ басына ағаш егеді
Көпір салады, бұзылған көпірді, жолды жөндейді
Сөйтіп, табиғатқа да, қоғамға да пайдалы іс атқарылады
Адамдар үй-ішін, қора-қопсысын тазартады
Жылы аймақтарда жерді ертеректе омашпен (ағаш соқамен) жыртып, дән егеді.
Адамдар жаңа киімдерін киіп, көрші-қолаң, ағайын-туысты жаңа жылмен құттықтайды
Ұлыстың күні құтты болсын деп, бір-біріне түзу тілек, ақ ниетін білдіреді
Жасыңа жас қосылды, жасың құтты болсын деген тілек айтады
Өйткені қазақта туған күн тойлау деген болмаған.
Ер-азаматтар қос қолдасып амандасып, төс қағыстырса, әйелдер жағы құшақтасып, бір-біріне игі тілектер айтады, арнайы даярланған дас­тарқаннан дәм ауыз тиюге, бірін-бірі жеті дәмнен әзірленген наурыз көже ішуге ша­қырады
Ауыл ақсақалдары араларына жік түс­кен бауырлас ел, руларды, ағайын, дос-жа­рандарды бір дастарқаннан дәм таттырып, та­быстырған
Адамдар бір-біріне деген ренішін ке­шеді, өкпе-қалдықтарынан тазарады жалғыз жарым жетімдерді үйлендіріп, жеке отау еткен
Кем­бағал, мүгедектерді жақын туыстарының қарауына арнайы міндеттеп тапсырған
Жұтқа ұшы­рап қиналғандарға жылу жинап берген
Алтыбақан басында ән айтылып, күй ­тартыла­ды
Аударыспақ, күрес, қыз қуу, алтыбақан, тар­тыспақ, тең көтеру, т.б
дәстүрлі ұлттық ойындар ойналады
Таң ата көпшілік биік төбенің басына шығып, атқан таңды қарсы алады.
Ұлыс оң болсын!
Ақ мол болсын!
Бәле-жала жерге енсін!
Күніміз ұлысты болсын!
Жеріміз ырысты болсын!
* * *
Дәулетті бас берсін,
Бақытты ас берсін.
Ұлыстың үлы күнінде,
Ұлың оңға қонсын,
Қызың қырға қонсын.
Қыруар малың өріске толсын,
Дәулетіңді асырсын,
Дұшпаның басылсын,
Менің берген бұл батам,
Ұлыс күнге сақтап жүрген сүр батам:
О, Жаратқан Ием!
Алдымен атыңды атап жалбарынам!
Бүгінгідей ашық күн
Жайнай берсін көгімде,
Осы күннің астында
Жайнай берсін елім де!
Жүрсін ләйім әмісе,
Бақыт қапа серік боп!
Тұрсын ләйім әмісе,
Қуанышы көрік боп!
Арандатқан адамды
қаскүнемдер жойылсын!
Мал-басымыз аман боп,
Ел ырысқа тойынсын!
Өрісіміз малға бай, дүбірлі болсын!
Келіндеріміз жанға бай,
Үбірлі-шүбірлі болсын!
Ер жігіттің ту етер
Ар-тұрағы болсын!
Қанат беріп түлетер
Арғымағы болсын!
Берген батам қабыл болсын! Әумин!
* * *
Мал сүтті болсын,
Жер құтты болсын.
Іс оң болсын.
Төрт түлік ақты болсын,
Егін түсімді болсын,
Ұлыс береке берсін,
Қайғы-уайым жоқ болсын!
Қуаныштарың көп болсын! Әумин!
* * *
Өркенің өссін!
Әр күнің Наурыз күніндей
Берекелі болсын!
Ұлың – оңға, қызың – қырға қонсын!
Еліңе елеулі, халқыңа қалаулы бол!
Айың тусын оңыңнан.
Жұлдызың тусын солыңнан,
Бақ берсін, Қыдыр дарысын!
* * *
Сұрасаң бата берейін,
Үстем болсын мерейің.
Ықыласпен қол жайсаң,
Ақ тілекті төгейін.
Ұлыс оң болсын,
Ақ мол болсын!
Қайда барсаң жол болсын!
Ұлыс бақты болсын,
Төрт түлік ақты болсын!
Ұлыс береке берсін,
Бәле-жала жерге енсін!
Ұлы халқым тоқ болсын,
Көйлектерің көк болсын!
Уайым-қайғы жоқ болсын,
Қуаныштарың көп болсын!
* * *
Тасқа тамыр біткенше,
Таршылық көрме.
Мұзға бидай өнгенше,
Мұңшылық көрме.
Оң жағыңа қарасаң,
Алтыннан діңгек орнасын.
Сол жағыңа қарасаң,
Күмістен терек орнасын.
Сексен інген боталап,
Сегіз келін қомдасын!
Қарт күтімді болсын,
Жас жұтымды болсын.
Ұлыстың ұлы күні Оң болсын!
 
Наурызек –Наурыз айында келетін аяғы жіңішке, сары бауыр, көк ала торғай, шымшық.
Наурызек – Ақшыл-сарғышгүлдері бар, ерте көктемде гүлдейтін шөптесін өсімдік.
Наурыздағы шабынған [бұрқылдаған] бура тәрізді – ашуға, кекке мінген деген мағынадағы тұрақты тіркес.
Наурыз төл – Наурыз айында мал төлдей бастайды
Олар «наурыз төлі» деп аталып, төл басы ретінде бағаланып, малжанды қазақ баласы оны ерекше күтіп бағады
Төл басы сатылмайды, ешкімге сыйға берілмейді
Мұндай малды көбінесе өз қызығына, тойына, құрбан айт күндерінде ­сойып, ырым етеді.
Наурызкөк – Наурыз айында ұшып келетін көктем құсы
Қарасы шағын ғана, осы құсты шығыс елі күтіп жүреді
Оны алғаш көргендер «Наурызкөгім келдің бе?» деп шақырады, жем шашады
Наурызкөкті ешкім қумайды, үркітпейді, оны бақыт құсы қатарына қосады.
Наурызшешек – Наурыз айында өсетін жапырақты, түрлі-түрлі гүлді, қауашақты өсімдік (шөп).Әсемдік үшін үйде де өсіреді
Майының дәрілік қасиеті бар
Қазақстанның таулы аймақтарында оның бірнеше түрі өседі
Наурызшешек «Қызыл кітапқа» енген сирек кездесетін бағалы өсімдік қатарына жатады

Бетті дайындаған 
Айгүл Әмірбекова, 
А.Байтұрсынұлы атындағы 
Тіл білімі институтының
аға ғылыми қызметкері, 
филология ғылымының кандидаты
