Иә, курстасымыз туралы шағын мақалаға осылай деп тақырып қоюға кейіпкеріміздің жарты ғасырға толған тағылымды ғұмырбаяны себеп болғаны анық
Бұл – курстас-қаламгердің, журналист-басшының атын аспаннан бір-ақ шығаруға, жалған мақтанға құрылған ұшқары пікір де емес
Бұл – көңілімді неше күн толқытып барып, санада сараланған, оның шығармашылығы мен өмір сүру дағдысына берілген баға екені шүбәсіз. 
Дүние есігін шыр етіп ашқан шаранаға есім беру – ата-ана үшін қиынның қиыны
Кезінде Файзолла атамыз бен Сағира анамыз алты перзенттің ортаншысына Бауыржан атты есімді таң­да­ғанда,«даңқты қолбасшы, атақты жазушы, ұлтымыздың ұстыны ­Бауыржан Момышұлындай ел қамын ойлар ер-азамат бола ала ма?» деп, сан ойланып, мың толғанып, оның болашағынан мол үміт күткені ақиқат
Себебі қазақта Бауыр­жан есімді азаматтар жетерлік
Бірақ оның бәрі атына заты сай өмір сүріп жүр ме?! Ұлт тағдырына немқұрайлы қарай алмайтын азаматтық ұстаным тұрғысынан алып қарағанда, біздің Баукең ата-ананың үкілі үмітін ақтап шықты деп енді толық сеніммен айта аламыз.
1965 жылы бірінші қыркүйекте Орал облысының Ақжайық ауданындағы Шағатай ауылдық округіне қарасты Қызылжар ауылында өмір есігін ашқан ол, 1972 жылы туған ауылындағы Қызылжар сегіз жылдық мектебінің табалдырығын аттап, 1-сыныпқа барды
1982 жылы Шағатай ауылындағы Ыбырай Алтынсарин атындағы орта мектепті тәмамдады
Еңбек жолын 1983 жылы Оралдағы «Металлист» зауытында үйренуші-токарь болып бастады
1983-1985 жылдары Кеңес әскері қатарында азаматтық борышын өтеп келді
Әскерден оралған соң, өнеркәсіп пен құрылыс саласында еңбек етті
1988-1993 жылдар аралығында әл-Фараби атындағы Қазақ ұлттық университетінің журналистика факультетінде жоғары білім алып шықты.
Уақыт – сынап
Арада қаншама жылдар сырғып өтті десеңізші! Ол жылдар, әрине, бүгін айтуға оңай, десек те, кейіпкеріміз үшін зор ізденіске, қыруар еңбекке толы болды, түрлі қиындықтарды еңсере білуге жұмсалды
Осы жылдар ішінде өзін-өзі тауып, өзін-өзі тәрбиелеп, өзін-өзі танытқан Бауыржан Файзоллаұлы ердің жасы – елуге келгенде, бала күнгі арманына қол жеткізіп, еліне танымал журналист, қарымды қаламгер, ардақты азамат ретінде көпшіліктің сый-құрметіне бөленуде
Қазақстан Жазушылар одағының мүшесі, Батыс Қазақстан облыстық «Орал өңірі» газетінің бас редакторы Бауыржан Ғұбайдуллин туралы айтқанымызда, өскен ортасы, бүкіл ауыл-аймағы, қаламның қадірін, өнердің құнын түсінер қалың жұрты құрметтер азаматтар қатарында оның есімі «менмұндалап» тұратыны анық.
Журналистік қызмет пен қа­лам­герлік аса жауапты да қадірлі шы­ғар­­машылық жұмысты абыроймен қатар алып келе жатқан Бауыржан Файзоллаұлының санқырлылығына, еңбексүйгіштігіне және мақсаткерлігіне іштей сүй­сінесің
Б.Ғұбайдуллин әр жылдары республикалық «ҚазТаг» агенттігінде, «Зерде», «Ақ желкен» журналдарында, «Алтын Орда», «Айқын» секілді республикалық газеттерде табысты қызмет атқара жүріп, ойлы да тұшымды мақалаларымен көзі қарақты оқырманға кеңінен танылды
Елеулі еңбегіне орай, бірқатар марапаттан да кенде емес
Атап айтқанда, журналистика саласындағы жылдар бойғы жемісті еңбегі үшін Қазақстан Республикасының Президенті Нұрсұлтан Назарбаевтың Жарлығы бойынша үш медальмен, Елбасының Алғыс хатымен және «Нұр Отан» партиясы орталық аппаратының «Құрмет грамотасымен» марапатталды
Сонымен қатар Қазақстан Республикасы Ішкі істер министрлігіне қарасты Ішкі әскерлердің және Қазақстан Қарулы күштері Әскери-теңіз күштерінің медальдарына ие болды.
«Азаматты еңбегіне қарап таны, ісіне қарап бағала» демекші, осы уақытқа дейін атқарып келген тындырымды ісіне көңілің толады
Бүгінде қатарластарының ішінде беделі артып, курстастар арасында жақсы қырынан көрініп, өз оқырманы бар қаламгерлер санатында есептелетін Б.Ғұбайдуллин бірнеше кітаптың авторы екенін атап өткеніміз жөн
Оның жүрдек қаламынан туған «Күн бала», «Жиһанкез» Ақкербез» және «Жаныма жақын жағалау» атты кітаптары – мазмұндылығымен, шынайылығымен және көркемдігімен көңіл төрінен орын алған туындылар
Бұлай деуіміздің бас­ты себебі, көрнекті ақын, Мемлекеттік сыйлықтың лауреаты Қадыр Мырза Әлі кезінде оның «Кие», «Шортан», «Ортақ ерлік» және «Бір түнгі жалғыздық» атты әңгімелеріне жақсы бағасын берген
Ал Қазақстанның халық жазушысы Тұманбай Молдағалиев болса, «Бауыр­жан Ғұбайдуллиннің балаларға жазған әңгімелері әйбат!» дей келе, кейіпкеріміздің қаламгерлік қуатына үлкен сенім артқан еді
Сондай-ақ Б.Ғұбайдуллиннің шығармалары туралы талантты ақындар Қайрат Жұ­мағалиев пен Ақұштап Бақты­ге­реева, белгілі жазушы Мереке Құлкенов оң пікірлерін білдірген-ді.
Әдебиетіміздің көрнекті өкілде­ріне уақыт тауып жолығып, олармен емен-жарқын сұхбаттасып, оларға өз туындысын батылдықпен ұсынып, аға буынның ұсыныс-пікірлерін тыңдап, өзіндік ой-толғауын бөліскен қаламгер Б.Ғұбайдуллиннің ізденімпаздығына, алғырлығына дән разы боласың.
Жалпы, әдебиет есігін жаңа ашқан дарын иелерінің жинақтары әдеби ортада талқыланып, аға буын қаламгерлер өз пікірлерін білдіріп жататын игі дәстүр бұрындары болғанын жақсы білеміз
Бүгіндері ол үрдіс ұмыт болып барады
Қазіргі кезде жас қаламгерлер жаңа шығармаларын фейсбукке немесе түрлі сайттарға жариялап жатады
Қаражат тапқандары бірден кітап етіп шығарып жатқаны белгілі жайт
Тегінде, жас қаламгерлердің қазақ әдебиетінің көрнекті өкілдерінің «жазушылық лабораториясына» көбірек ден қойып, стильдік, көркемдік, тілдік және образ жасау, т.б
қырларына терең үңіліп, тәжірибе жинақтағаны өздеріне көп пайдасын тигізген болар еді деген ой туындайды
Сонда олар шын мәнінде еңбегінің жемісін көрер ме еді! Бақытқа кенелер ме еді?!
Бақыт демекші, осы біздің өміріміздің мәні неде? Бақыт деген не өзі? Мұндай сауалдар әр адамды жиі мазалайды
Әркім бақыт туралы әрқилы ойға қалады
Бақыт деген – біреу үшін шалқар байлық, аста-төк дүние, қымбат көлік, жиһаз толы бас­пана, т.б
Осы ретте айтарымыз, біздің Баукең бақытын тапқан жан
Нағыз шығармашыл адам үшін, бақыт деген – айрандай ұйыған отбасы, алтындай балапандары, оқырманы қадірлеген шығармалары! Міне, Баукеңде осының бәрі бар
Ол – бар бақытын отбасы мен таңдаған мамандығынан тапқан азамат! Әл-Фараби атындағы Қазақ ұлттық университеті География факультетінің түлегі, біраз жылдан бері Махамбет атындағы Батыс Қазақстан мемлекеттік университетінде қызмет атқарып келе жатқан зайыбы Балдай Әмзеқызы Қожанова екеуі төрт перзент тәрбиелеуде
Отбасының тұңғышы Айнамкөз әл-Фараби атындағы ҚазҰУ-дың филология факультетін ағылшын және неміс тілі бойынша биыл қызыл дипломмен тәмамдап, білімін магистратурада жалғастыруда
Ұлдарының үлкені Алпамыс – әл-Фараби атындағы ҚазҰУ-дың журналистика факультетінің төртінші курс студенті
Әке жолын қуған ұлан бірнеше республикалық және халық­аралық жыр мүшәйраларының жеңім­пазы
Шыңғыс Файзолла – Алматы Энергети­ка және байланыс уни­вер­ситетінің екінші курс студенті, ал үйдің кенжесі – Ақкербез Орал қаласындағы №1 мек­тептің екінші сынып оқушысы.Тәрбиелі ұл-қыздары бар Бауыржанды бақытын тапқан жан деуіміздің сыры осында.
Халқымыз «Елу жылда – ел жаңа, жүз жылда – қазан» деген сөзді даналықпен айтқан
Ендеше, адал еңбегі мен абыройлы шығармашылықты серік етіп, ел ағасы болар жасқа құтты қадам басқан Бауыржан Файзоллаұлына Жамбыл бабамыздың жасын, шығармашылық жолын берсін дейміз.
Нұрлан ҚАЛҚА,
ақын, «Астана-Бәйтерек» республикалық
конкурсының жеңімпазы
АСТАНА
