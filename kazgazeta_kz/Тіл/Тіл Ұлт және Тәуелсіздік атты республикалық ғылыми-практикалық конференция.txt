Астана қаласында Қазақстан Республикасы Мәдениет министрлігі Тіл комитетінің ұйымдастыруымен Қазақстан Республикасы Конституциясының 15 жылдығына арналып, «Тіл
Ұлт және Тәуелсіздік» атты республикалық ғылыми-практикалық конференция болып өтті
Конференцияға Қазақстан Республикасы Пре­зиденті Әкімшілігі мен Қазақстан Рес­публикасы Премьер-министрі Кеңсесінің жауапты қыз­меткерлері, Қазақстан Республикасы Парламенті Сенаты мен Мәжілісінің депутаттары, ғалымдар мен зиялы қауым, бұқаралық ақпарат құралдарының өкілдері, орталық және жергілікті атқарушы органдар жанындағы Тіл басқармаларының басшылары қатысты.
Конференцияны Қазақстан Республи­касы Мә­дениет министрлігінің жауапты хат­шысы Ж.Құр­ман­ғалиева кіріспе сөз сөйлеп ашты
Жиында Қазақстан Республикасы Мәде­ниет министрлігі Тіл ко­митетінің төра­ғасы Б.Омаров «Мемлекеттік тіл және елдік мұ­рат» деген тақырыпта баяндама жасады.
Күн тәртібіндегі мәселе бойынша Қазақ­стан Республикасы Парламенті Мәжілісінің депу­таты Б.Тілеуханов, С.Демирел атындағы университеттің проректоры, филология ғы­лымдарының докторы Д.Ысқақ, А.Бай­тұр­сынов атын­дағы Тіл білімі инсти­тутының директоры, филоло­гия ғылым­дарының докторы Ш.Құрманбай­ұлы, Қазақ гума­нитарлық заң университетінің профессоры, фило­софия ғылымдарының докторы А.Айталы, жазушы Ә.Сарай, Халықаралық «Қазақ тілі» қоғамы­ның президенті, академик Ө.Айтбайұлы, Л.Н.Гумилев атындағы ЕҰУ профессоры, академик М.Серғалиев, Л.Н.Гуми­лев атындағы Еуразия ұлттық университеті орыс тілі кафедрасының меңгерушісі, филология ғылымдарының докторы Е.Журавлева, «Ана тілі» газетінің бас редакторы С.Ибраим және басқалар сөз сөйледі.
Тәуелсіздік те,
тіл де маңызды
Жанна Құрманғалиева,
Қазақстан Республикасы Мәдениет министрлігінің жауапты хатшысы:
– Биылғы жыл – елеулі, маңызы зор оқи­ғалар жылы
Еліміздің әлемдегі беделі зор, үлкен ұйымға төрағалық етуін ерекше атауымыз керек
Бұдан бөлек, биыл Ата Заңымыздың 15 жылдығы
«Тіл
Ұлт.Тәуелсіздік» атаулары – біз үшін қасиетті ұғымдар
Біз бір ұғымды бір ұғымнан айыр­маймыз
Өйткені тәуелсіздігіміздің мәні қандай болса, тіліміз де соншалықты ма­ңызды
Елбасымыздың өзі «мемлекеттік тіл – Қазақстан халқын біріктіруші аса маңызды фактор» деп ана тіліміздің қоғамдағы орнын айқындап берген болатын
Жақында ғана қабылдаған «Ел бірлігі» доктринасында қазақ тілінің мемлекеттік тіл ретінде қолданыс аясын кеңейту, оны меңгеру әркімнің парызы мен міндеті болып саналатыны атап көрсетілген
Сонымен қатар доктринада мемлекеттік тілді меңгеру мен оның қолдану аясын кеңейтуге басымдық беру көзделген
Өткен жұмада осы доктринаны іске асыруға көзделген үлкен жоспар қабылданған еді
Бұл жоспардың орындалуы қазір тікелей Үкімет басшысының назарында
Сол жоспарда мемлекеттік тілге арналған және мемлекеттік тілге басымдық беру туралы бірталай іс-шаралар көзделген
Өздеріңізге мәлім және бір жағдай – Елбасының тапсырмасымен бүкіл зиялы қауыммен бірлесіп, Мемлекет­тік тілді дамытудың 2011-2020 жылдарға ар­налған бағдарламасының жобасы жасалып жатыр
Осы құжаттың жобасын біз кеңінен жария етеміз
Бірінші кезекте БАҚ-та жарияланады
Және бүкіл қазақстандықтар осы құжатты талқылауға белсенді қатысады деген үміттеміз
Бүгінгі конференцияға тіл жанашырлары көптеп жиналған екен, олай болса, жиынның жұмысына сәттілік, табыс тілеймін.
МЕМЛЕКЕТТІК ТІЛ
ЖӘНЕ ЕЛДІК МҰРАТ
Бауыржан Омаров,
Қазақстан Республикасы Мәдениет министрлігі Тіл комитетінің төрағасы:
– Елдің ең қастерлі құжаты — Конституция
Конституция елдігімізді айқындайды, ұлттығымызды ұлықтайды, тілімізді төрге шығарады
Осы Конституцияның жетінші бабында: «Қазақстан Республикасындағы мемлекеттік тіл – қазақ тілі» деп көрсетілген
Сондай-ақ сол бапта «Мемлекет Қазақстан халқының тілдерін үйрену мен дамыту үшін жағдай туғызуға қамқорлық жасайды» делінген
Ата Заңның жетінші бабы еліміздегі мемлекеттік тілдің, орыс тілінің, сонымен қатар басқа да тілдердің мәртебесін белгілейді
Бұл құжат, әсіресе, мемлекеттік тілдің орны бөлек екенін әйгілеп тұрады
Жетінші бапты жеті қазынадай қадірлейтініміз сондықтан.
Сол Конституциямызды қабылдаға­ны­мызға, міне, биыл он бес жыл толады
Осы он бес жыл еліміздің іргетасын қатайтты, тілдік ортаның бедерін өзгертті
Қазақ тілінің қолданылу ауқымы артты
Торғайды қосып алған Қостанайдың тілі тұтықпайтын болды
Семейді бауырына басқан Өскеменнің тілінің түтіні түзу ұшты
Жезқазғанды құшағына қысқан Қарағандының да қазақшасы жөн­деле бастады
Осы аймақтардың іріленуі өз тұсында халыққа едәуір мазасыздық әкелгенімен ақырғы нәтижесі ұлтқа пайдалы болып шықты
Облыстардың қосылуы тілдің көсілуіне жол ашты
Он беске толған Ата Заң аясында тіліміз де ілгері жылжыды.
Елбасымыз Қазақстан халқы Ассам­блеясының 15-ші сессиясында мемлекеттік тіл — халық бірлігінің негізгі факторы екендігін атап көрсетті
Тіл барлық кезеңде ұлттық идеяның басты діңгегі және мемлекеттік идеологияның негізгі іргетасы саналды
Тіл арқылы тілдесе де, бірлесе де аламыз, біріге де, кіріге де аламыз.
Тілдік ахуал уақыт өткен сайын жақса­рып келеді
Тәуелсіздік тілді тығырықтан шығарып қана қойған жоқ, оның ғұмырын ұзартты, тынысын кеңейтті
Кеңестік кезең мен қазіргі уақыттың айырмасы жер мен көктей
Тілдік орта қазақыланды
Қазір кез келген ұлт өкілі өзі сөйлемесе де, қазақша әңгіменің не туралы екенін ұғып тұрады
Тіл үйренуге деген ықылас артты
Басқа ұлт өкілдері тілге шындап бет бұрды
Бүгінде телебағдарлама жүргізетін жирен шашты қыз-жігіттердің санынан жаңыласың
Бұрын олар бүкіл елде бірді-екеу ғана болатын
Көп алдына шығып, мемлекеттік тілде мемлекет мәселелері туралы суырылып сөйлей алатын өзге ұлттың бозбалалары мен бойжеткендері қазір жетіп-артылады
Александр Верещак, Оксана Петерс, Максим Рожин, Елена Шаковец, Майя Веронская, Ирина Ким, Светлана Крюгер секілді жастар қазақша жорғадай жосылады
Мемлекеттік қызметке екі тілде еркін сөйлейтін жастар келді
Қос тілді қос қанатына айналдырған жас билингвист-журналистер ақпарат саласының ажарын ашты.
Тіл саясатына деген көзқарас өзгерді
Бұл алынбайтын қамал, иегерілмейтін тың, бағынбайтын шың, жібімейтін тоң, иімейтін көн деген тоңтеріс түсініктің пердесі сыпырылды
Тілдің киесі мен жұмыстың жүйесі бір арнаға тоғысты.
Тіл үйренуге ықылас артты
Озге тілді халықтар өз балаларын қазақ мектебіне бере бастады
Өйткені олар перзенттерінің болашағын қазақ тілімен байланыстырады
Қаншама жылдан бері қайта-қайта айтылып келе жатқан қажеттілік ұғымы бірте-бірте санаға сіңіріліп келеді.
Елбасымыз «Қазақ қазақпен қазақша сөйлессін» деді
Бүгінгі біздің тәжірибемізде қазақ пен қазақтың қазақша сөйлесуінің де, қазақ пен орыстың қазақша сөйлесуінің де, сондай-ақ орыс пен орыстың қазақша сөйлесуінің де мысалдары бар
Ендеше, биыл аяқталатын Тілдерді қолдану мен дамытудың 2001-2010 жылдарға арналған мемлекеттік бағдарламасы жеміс бермеді деп айта ал­маймыз.
Мемлекет басшысының тапсырмасы бойынша біз келесі онжылдыққа арналған мемлекеттік бағдарламаны әзірлеуге кірістік
Бұл бағдарлама тілді дамытудың келесі кезеңіне жол ашады
Конституциямыздың 7, 19 және 93-баптарында көрсетілгендей, осы үлкен істің нәтижелі болуы жағдайдың жасалуына байланысты
Осыған орай тілдік шараларды қаржыландыру мөлшері жыл өткен сайын арта түскенін айта кеткен жөн.
Облыстардағы Тілдерді дамыту бас­қармалары тіл саясатындағы түйткілдерді шешуге белсене атсалысып келеді
Жергілікті жерлердегі тілдік ахуалды түзеу барысында басқармалардың әрқайсысы белгілі бір салаларға бейімделіп шықты
Алматы облысының Тілдерді дамыту басқармасы мемлекеттік тілді оқыту жүйесін жақсы жолға қойды
Облыстың бірнеше аудандарында оқу орталықтары ашылып, тіл үйретудің территориялық жүйесі жасалды
Талдықорғанда еліміздегі бірден-бір Тіл сарайы ашылды
Бұдан былай бұл сарайда түрлі бірлескен шаралар өткізетін боламыз
Оңтүстік Қазақстан облысының Тіл басқармасы ономастика мәселелерін ретке келтірді
Күллі елге тарап кеткен «Атам аты — ауылға, көкем аты — көшеге» деген ономастикалық қанатты сөз тіркесі өмірге келген өлкеде бұл мәселенің оңайлықпен шешілмейтіні баршаға белгілі
Осыған орай облыстық ономастика комиссиясының тө­ра­ғалығының тізгінін облыс әкімінің өзі қолына алды
Басқа облыстардағыдай орынбасарына тапсырмады
«Біткен жұмыстың бәрі — әкімдікі, бітпеген жұмыстың бәрі — замдыкі» деп қалжыңмен айтылатын қызметтік қағидаға сүйенсек, Оңтүстіктегі ономастикалық мәселелерді шешудің кілті табылғанын көреміз
Облыстық басқарма ономастикалық жұмыстардың жүйесін де, іс жүргізу кестесін де жасап шықты
Шығыс Қазақстан облыстық Тілдерді дамыту басқармасы тіл үйрету ісіндегі же­тістіктерімен, құрылымның аймақтағы беделін арттыруымен ерекшеленеді
Ақтөбе облыстық Тілдерді дамыту басқармасы шебер ұйымдастырушылықтың үнемі үлгісін көрсетіп келеді
Бұл аймақта басқармамен кез келген басшы санасады
Облыс әкімі мемлекеттік тілдің жанашырларына риза болса, көңілін көтеріп, көлік мінгізіп жібереді
Басқарма шетелдік компаниялардың тілін сындырды
Құжаттарын қазақшаға көшірді
Бұқаралық ақпарат құралдарымен тұрақты байланыс орнатып, тілді насихаттаудың жүйесін жасады
Павлодар облыстық Тіл­дерді дамыту басқармасы ақпараттық технологияны тиімді қолданды, аймаққа ілеспе аударманың озық тәжірибесін енгізді
Парламенттің таңдаулы аудармашыларын шақырып, республикалық семинарлар өт­кізді
Қостанай облыстық Тілдерді дамыту басқармасы өзге тілділерді қазақша көбірек сөйлетуге күш салды
Ал жарымжан жарнама мен ақаулы атауларға қарсы бітіспес майдан ашқан Астана қалалық Тілдерді дамыту басқармасының орны тіпті бөлек
Осының бәрін Ата Заңда әдіптелген тіліміз туралы қағиданың оң өзгерістерге жол ашқаны деп айта аламыз.
Тіл саясатындағы жеке басшылар тұлғалық имидж қалыптастырды
Ай­мақ­тардағы жұмыстың жүруі оның бас­шысының жергілікті жердегі абырой-беделінің қаншалықты екеніне байланысты
Осы тұрғыдан алғанда, басқармалардың алғаш құрылған жылдарынан бастап тұрақты қыз­мет істеп, тіл секілді шаруаны піл секілді қайыспай атқарып жүрген басшылардың есімін атай кетейік
Ақтөбе облыстық Тілдерді дамыту басқармасының бастығы Сексенбай Күлімбетов, Астана қалалық Тілдерді дамыту басқармасының бастығы Оразгүл Асанғазы, Павлодар облыстық Тілдерді дамыту басқармасының бастығы Талғат Әбілқасымов, Шығыс Қазақстан облыстық Тілдерді дамыту басқармасының бастығы Манарбек Мұхамеджановты тіл саясатында тұлғалық имидж қалыптастыр­ған жетекшілер деуге болады.
Баршаңызды елең еткізерлік бір ғана мысал айтайын
26 мың данамен жарық көретін республикалық «Ана тілі» газетінің 9500 данасын Ақтөбе облысы жаздырып алады
Әрине, бұл Тілдерді дамыту басқармасы басшысының ұйымдастырушылығының жемісі екеніне дау жоқ
Қазағы қалың Қызылорда мен Жамбылда да, ойы орамды Оңтүстікте де, сөзінің мәйегі мол, тұздықтап сөйлейтін Маңғыстау мен Атырауда да «Ана тілі» аса көп данамен тарамайды
«Ертөстігім бір төбе, сегіз ұлым бір төбе» деген секілді тіл газетінің бір облыста осыншама мол таралуы кез келген істің тетігін табуға болатынын көрсетеді
Ендеше, ақтөбелік әріптесіңіздің тәжірибесін сіздер де үйреніңіздер, еліміздегі жалғыз тіл газетіне мол тыныс, кең өріс беріңіздер
Сонда бұл басылым тіл саясатында жүрген баршамыздың ақпараттық айнамызға айналады.
Елбасының Жарлығына сәйкес барлық орталық және жергілікті атқарушы органдар, сондай-ақ жоғары билік органдары – Қазақстан Республикасы Пре­зи­дентінің Әкімшілігі, Күзет қызметі және Іс басқармасы, Парламент, Үкімет ісқағазда­рын мемлекеттік тілге көшірді
Бірақ ісқағаздарын мемлекеттік тілге көшірді деген министрліктер мен басқа да мемлекеттік органдарда қазақша ісқағаздарын әзірлеу мәселесі әлі де күрделі күйінде қалып, аудармашылар арқылы жүріп жатқандығы ешкімге құпия емес
Ол аудармашылардың да кейбірінің жетісіп тұрғаны шамалы
Соңғы кездерде құжаттардың мәтінінде «Министрлікпен бекітілген», «терминдермен пайдалану», «электронды және қағаз жеткізгіші» деген секілді орысша үлгіден айна-қатесіз көшірілген тұрпайы тіркестер көбейіп кетті
Ең қызығы, екі шенеуніктің бірі жиында қаралатын мәселелерді «сұ­рақтар» деп қолданатын болды
«Бірінші сұрақ», «Екінші сұрақ» деп саусағын санамалап отырады
Атам заманнан қалыптасқан ұғымымыздан ажырап, мәселені «сұрақ» дегенше, басты «құлақ» дейік те?!
Соңғы мониторинг қорытындысы бойынша кіріс, шығыс құжаттарындағы мемлекеттік тілдің үлесі Ақтөбе, Алматы, Атырау, Қызылорда, Оңтүстік Қазақстан, Жамбыл облыстарында 80 пайызға жуық болып отыр
Ал Алматы, Астана қалалары, Ақмола, Алматы, Қостанай, Павлодар, Қарағанды, Солтүстік Қазақстан, Шығыс Қазақстан облыстарында бұл көрсеткіш 60 пен 70 пайыздың аралығында
Қысқасы, құжаттар әлі де қостілділігіне басып тұр
Орталық атқарушы органдарда да жағдай мәз емес
Орта есеппен алсақ, оларда мемлекеттік тілде іс жүргізудің көлемі 50-70 пайыздан аспайды.
Себеп көп
Біріншіден, еңселі кең­селерде мемлекеттік тілге икемсіздеу жетекшілер жеткілікті
Олар қарамағындағы қызметкерлерге қатаң талап қоя бермейді
Өйткені өзіне де, сөзіне де ыңғайлы тілдің алдында тік тұрады
Екіншіден, шетелде оқып келіп қызметке қосылып жатқан қыз-жігіттердің көпшілігі қазақ тілінен басқа тілдің бәрін біледі
Қазақтың ауызекі тілін игергенімен жазуға келгенде қиналады
Үшіншіден, министрліктер өздері құрған Тіл басқармаларының талаптарына өздері құлақ аса бермейді
Олардың жұмысын ынталандыруға соншалықты құштар емес
Басқарма деп атай салып, «басқармай-ақ қой» деп қитығып отырғандай әсер қалдырады
Сөйтіп, құжаттар қазақшаға баяғыда көшіп кеткенімен, көшінің келіп болуы әлі де біразға созылатын түрі бар
Тұрмысқа шығуын шыққанымен, төсек-орны келмеген қыздың кебін киіп отырмыз.
Тілді оқып-үйрену мәселесі бойынша талаптар күшейтілуі қажет
Осыған орай жоғарғы органдар тарапынан берілген тапсырмаға сәйкес осы талаптар нақты белгіленген Заң жобасы әзірленіп жатыр
Жоба «Қазақстан Республикасының кейбір заңнамалық актілеріне мемлекеттік тіл саясаты мәселелері бойынша өзгерістер мен толықтырулар енгізу туралы» заң деп аталады
Бұл жобада «Тіл туралы», «Мемлекеттік қызмет туралы», «Прокуратура туралы», «Ішкі істер органдары туралы», «Ұлттық қауіпсіздік органдары туралы», «Сот прис­тавтары туралы», «Әскери міндеттілік және әскери қызмет туралы» заңдардың қызметке қабылдануға қатысты бөлігіне өзгерістер мен толықтырулар енгізілмек
Заң жобасы қолдауға ие болса, қызметке мемлекеттік тілді жақсы білетін кадрлардың көбірек тартылуына жол ашылады
Үміткерлердің жаппай тіл үйренуіне тура келеді
Сөйтіп, «Тіл туралы» Заңның талайды талай жыл бойы терлетіп келе жатқан әйгілі 23-бабының мәселесі шешілер еді.
Қазақ тілін үйрететін орталықтар жыл өткен сайын көбейіп келеді
Елімізде мемлекеттік тілді оқытатын жүзден астам орталық бар
Бұл қазақстандықтардың мем­лекеттік тілді игеруге қызығушылығының артқандығын көрсетеді.
Тіл комитеті жанындағы Шайсұлтан Шаяхметов атындағы республикалық әдіс­темелік-үйлестіру орталығы өткен жылы «Мемлекеттік қызметшінің тілдік портфелі» деп аталатын оқу-әдістемелік кешенін әзірледі
Бұл портфель мемлекеттік қызметтегі әріптестеріміздің тілін сындыруға толық жарайды
Портфельдің қуыс-қуысын­да қажет нәрсенің бәрі бар: оқу-әдістеме­лік құралдар, қосымша дидактикалық мате­риалдар, электрондық тасымалдаушылар… Тіпті тіл үйренуге деген ықылас пен ынтаның өзін осы портфельдің ішінен табуға болады.
Барлық әдістемелік құралдар әмбебап­тығымен ерекшеленеді
Қол жетімді және тиімді
Солай бола тұрса да, ең мықты әдістеме — адамның тіл үйренуге деген қызығушылығы екенін айтуға тиіспіз.
Тіл саясатына ақпараттық технология келді
Интернет желісінде мемлекеттік тілдің порталы құрылды
Оған интернет-сервистің жиырмадан астам түрлері орналасты
Бұл, әсіресе, интернеттің құлағында ойнап, бұлағынан су ішіп отыратын жас­тар үшін қызықты болуға тиіс
Портал онлайндық сөздіктерге, мультимедиалық кешендерге, қашықтан оқыту жүйесіне, энциклопедияларға, тест жүйесіне және басқа да тіл үйренудің әдістемелеріне қол жеткізуге жол ашады.
Соңғы уақытта үш тілді еркін білетін жастардың қатары көбейіп келеді
Жыл сайын өтетін «Тілдарын» деп аталатын бәйгеміз осы мақсатпен ұйымдастырылады
Мемлекеттік тілді еркін меңгерген басқа ұлт өкілдерінің жастары да арнайы форумға жиналып тұрады.
Әрине, тілдің жетістігін айтқан тіліміз кемшіліктерге келгенде де іркіліп қалмайды
Тіліміздің тұтылып, ісіміздің ұтылып жатқан тұстары жоқ емес
Әйтсе де тіліміздің түтіні түзу ұша бастағанын елдің бәрі де көріп отыр.
Мінеки, мемлекеттік тіл талай жыл бойы жас ұрпақтың бесігін тербетіп келеді
Мемлекеттік тіл тәуелсіздігіміздің жырын жырлап, мемлекетіміздің бұғанасын қатайтты
«Ұлттың сақталуына да, жоғалуына да себеп болатын нәрсенің ең қуаттысы — тіл» деген Ахмет Байтұрсыновтың қасиетті қағидасына сүйенсек, Ата Заң аясында бақ-берекеміздің сақталып отырғаны тіл саясатын да дұрыс жүргізудің жемісі екені анық.
Елбасымыз айтқандай, «Қазақстанның болашағы — қазақ тілінде»
Ендеше, бо­лашағымызды бала-шағамызды қадір­легендей қадірлейік
Қазақстанның халық жазушысы, әйгілі ақын, көптеген аталы сөздер мен баталы сөздердің авторы Қадыр Мырза Әли: «Өз тілің — бірлік үшін, Өзге тіл — тірлік үшін» дейді
Тағы да сол Қадыр: «Топтастыратын да — тіл, От бастыратын да — тіл», — дейді
Олай болса, бірліктің тілін ұлықтайық, тірліктің тілін де ұмытпайық
Тіліміз арқылы топтасуға ұмтылайық!
ТӘУЕЛСІЗДІК
ТҰСЫНДАҒЫ ТІЛ және
РУХАНИЯТ МӘСЕЛЕЛЕРІ
Дандай ЫСҚАҚҰЛЫ,
С.Демирел атындағы
университеттің проректоры,
филология ғылымдарының докторы:
– Ұлттық руханияттың, оны жасайтын ұлттық идеологияның орталық негізгі мәселесі – тіл
Ұлттық тілдің қоғам өмірінде алатын орны қандай екендігінде көптеген мәселелердің шешімі жатыр
Сол ұлтпен бірге оның тілі де үстемдік құрса, оның руханияты толыққанды өмір сүреді
Бодан халықтың тілі де, сонымен бірге рухы да әлсірей береді
Демек, тіл – ұлттың ұлт болып өмір сүруінің, ұлттық руханияттың салтанат құруының бірден-бір өлшемі, өзегі, ұлттық дамудың бірден-бір шарты, көрсеткіші, болашағы
Тілдің қоғам, ұлт өміріндегі осындай аса маңызды орын алатындығына байланысты тәуелсіздік алғаннан соңғы жылдарда осы бір аса маңызды мәселені көтерген мақалалар баспасөз бетінде жиі көрінді
Бұлардың барлығында дерлік ғасырлар бойы бодандықта болып келген қазақ ұлтының тілін жандандыру, тілді дамыту арқылы ұлттық жаңғыруға қол жеткізу, оның рухани өміріміздегі көшбасшылық ролін арттыра түсу мәселелері батыл көтерілді.
Тіл адамдардың бір-бірімен қарым-қатынас құралы ғана емес, сонымен бірге олардың рухани өмірінің басты айқындаушысы да
Адам негізінен қай тілде сөйлесе, сол ұлттың рухымен өмір сүреді
Сондықтан да тіл мәселесінің ұлт өміріндегі аса маңызды шешуші рөліне ұлт зиялылары, оның ішінде қаламгерлер алдымен назар аударды
Ұлттың көзі, құлағы, сезімі саналатын ақын-жазушылар отаршылдық саясаттың зардабынан әбден қалжыраған қазақ тілінің халін көріп, бұлай жалғаса берсе, ұлт болашағына үлкен қауіп төніп тұрғанын айтып, дабыл қақты.
Тіл мәселесі – аса ауқымды мәселе
Адам баласының рухани өмірінде тілдің қатыспайтын жері жоқ, керек десеңіз, басты рөл атқарады
Сондықтан да тіл мәселесін көтеріп, тоқсаныншы жылдары жарық көрген материалдарда осыған қатысты айтылмай қалған пікір болмады деуге де боларлық
Тек есітерге құлақ, түсінуге түйсік жағы жетіспей жатқандығы да – ащы шындық.
Тіл тағдыры – ұлт тағдыры, ұрпақ тағ­дыры
Тоқсаныншы жылдардың басында тә­уелсіздігін алған қазақ қауымы да ұлттық мемлекетін құрып, қоғамдық дамудың сан алуан әлеуметтік, экономикалық мәселелері­мен қатар ана тіліміздің де бодандық замандарда қордаланып, әбден шиырланып қалған өзекті проблемаларын да шешуге батыл кірісіп кетті
Бұл істе, әсіресе, қазақ қаламгерлері, әдебиетші, тілші ғалымдар белсенділік танытты
Ең бастысы – осы кездерде қазақ тіліне қатысты жарияланған пікірлерде ұлт тілінің қазақ қоғамының жемісті жолда дамуындағы аса маңызды рөліне жұртшылық көзін жеткізе білді
Тіл – ұлттық дамудың рухани көрсеткіші болғандықтан да осы кездерде қазақ халқының ұлттық сана-сезімінің өсе түсуінде айтарлықтай ілгерілеулер болғанын алдымен атап өткен жөн
Десек те, қоғам дамуымен бірге рухани салада туындап отырған проблемалардың түрлі себептерге байланыс­ты замана талабына сай уақытылы шешімін тауып отырмағандығы салдарынан қазақ тілінің де көптеген мәселелерінің шешім табуы жаңа ғасырға қарай ұласты.
Қазақ тілінің ғылым саласындағы қызметі: жетістіктер мен
проблемалар
Шерубай ҚҰРМАНБАЙҰЛЫ,
филология ғылымдарының докторы,
профессор, А.Байтұрсынұлы атындағы
Тіл білімі институтының директоры:
– Жоғары мектепте түрлі мамандықтарды қазақ тілінде оқыту тілдің бірқатар мәселесін шешуге ықпал етеді
Біріншіден, жоғары оқу орындарына арналған оқулықтар мен оқу құралдарын, әдістемелік құралдар дайындау арқылы қазақ тілінің ғылыми стилі жетіліп, сала тілі қалыптасады
Математиканың, физиканың, биологияның тағы да басқа арнаулы салалардың кәсіби тілі, өзіндік оралымдары орнығады
Осы сала мамандары ауызша кәсіби қатынасымға жаттығады
Қазақ тілінің қоғам өмірінің сан түрлі салаларындағы қолданысын, оның мемлекеттік тіл ретіндегі қызметтерін еркін және мүлтіксіз атқаруы үшін бұл – сөзсіз орындалуы тиіс шарттардың бірі
Екіншіден, қазақ тілінде оқытылып жатқан мамандықтардың, арнаулы салалардың тірек терминдері, оқулық терминдері тұрақтап, салалық терминологиялар жүйесі жасалып, қалыптасады
Ұлттық терминқор жасалып, салалық терминологиялар жүйесі орнықпайынша тілдің ғылым мен білім салаларындағы қызметі қамтамасыз етілмек емес
Үшіншіден, қазақ кәсіби тілін, ғылым тілін меңгерген түрлі сала мамандары, болашақ ғылыми қауым, қазақтілді ұлттық элита қалыптастырудың негізі жасалады.
Тілдің ғылым мен білім беру са­ла­ларындағы қолданысын қалыптасты­рудың аса маңызды мәселесі – оның ғылыми ақпарат алу құралына айналуы
Ол үшін, алдымен, қазақ тілінде жинақталған мол ғылыми ақпарат болуы қажет
Ондай ғылыми ақпараттар түрлі ғылым салалары бойынша монографиялар мен ғылыми мақалалар, ғылыми жинақтар, ғылыми журналдар шығарылып, олар қазіргі заман талабына сай жабдықталған ғылыми кітапханаларда шоғырландырылса, қазақ тіліндегі ғылыми ақпараттар қоры жасалады
Осы қорды бүгінгі технологиялар, интернет желісі, электронды жеткізгіштер арқылы пайдалануға мүмкіндік туғызу арқылы біз қазақ тіліндегі отандық ғылыми кеңістікті қалыптастырып, оның көкжиегінің кеңеюіне де жол аша аламыз
Өкінішке қарай, гуманитарлық ғылымдар саласы бойынша болмаса, нақты ғылымдар мен жаратылыстану ғылымдарының бірқатар саласы бойынша ғылыми монографиялар, салалық ғылыми және ғылыми-танымдық журналдар жағы бізде кемшін
«Квант»… сияқты журналдар шығарылса, қанеки.
Екінші бір мәселе – қазақ тілінің ғылыми коммуникация құралы ретінде қызмет етуі
Қазақ тілі ғалымдардың ғылыми қарым-қатынас жасайтын, ғылыми ақпарат алмасатын тіліне, кәсіби тілдесім құралына айналуы үшін жоғарыда айтқан ғылыми ақпарат қоры болуымен қатар, сол ақпараттарды бірі-біріне жеткізе алуға қабілетті, ғылым тілін, оның терминдер қорын меңгерген ғылыми қауымның өзі қалыптасуы шарт
Ғылыми коммуникациянын жүзеге асуына қызмет еткен тіл қоғамның ғылыми санасын көтере­тін, тіл иесі болып табылатын халықтың және сол тілді тұтынушылардың да интеллектуалдық деңгейін көтеретін, қуатты қатынас құралына да айналады
Қоғамдық сананы көтеруде, ұлттың бәсекеге қабілеттілігін арттыруда ғылыми сананың атқаратын рөлі айрықша.
Соңғы 15 жылдай мерзім ішінде қа­зақша қорғалған кандидаттық, докторлық диссертациялардың саны біршама өскен
Ғылыми кадр дайындауда ілгерілеушілік бар
Мәселен, 1997 жылы қорғалған барлық диссертациялардың 4 пайызын қазақша жазылған диссертациялар құраса, 2001 жылы – 15%, 2007 жылы – 24%, 2008 жылы – 25%-ды, ал өткен 2009 жылы 26,2 %-ды құраған
Қазақтілді ғылыми кадрларды даярлауда алға басушылық бар дегенмен, филология, педагогика, ветеринария сияқты жекелеген салаларда болмаса, жалпы алған­да, тәуелсіздіктің 20 жылдығында қазақша жазылған диссертациялар 50 пайызға да жете алмай отыр
Олардың ішінде гуманитарлық ғылымдар бойынша қорғалған диссертациялар басымдық танытып, 73%-ды құрайды
Медицина және техника ғылымдары бойынша қазақ тіліндегі диссертациялар ең аз қорғалған
Олар 7,8 пайыздан аспай отыр
Яғни техника мен медицина салалары қазақша сөйлеуге, салалық кәсіби тілін дамытуға асықпай отыр деген сөз
2006-2008 жылдары қазақ тілінде физика-математика ғылымдары бойынша бірде-бір диссертация қорғалмаған
Ғылымды қазақша сөйлетеміз, қазақтың ғылым тілін жетілдіреміз десек, ғылымның барлық саласында қазақтілді ғылыми кадрларды даярлауға көңіл бөлу керек
Әсіресе, нақты ғылымдар мен жаратылыстану салаларындағы қазақ тілінің жағдайы мәз емес
Сондықтан алдағы уа­қытта бұл бағытта мақсатты, жоспарлы жұ­мыстар жүргізілуі тиіс деп санаймыз.
Тілтаным және
ұлттық мүдде
Амангелді Айталы,
Қазақ гуманитарлық заң
университетінің профессоры, философия ғылымдарының докторы:
– 2010 жылдың басында бұрын Сталинді жерден алып, жерге салып келген Ресей ға­лымдары Сталиннің тіл мәселелеріне жаз­ған еңбектеріне талдау жасады
1950 жылы 9 мамырда Сталин тіл білімі туралы, ұлттық тіл туралы Маардың теориясын сынап, үлкен дискуссия ашқан екен
Ол дискуссия бір жарым айға созылыпты
Себебі 1946 жылы сөйле­ген сөзінде У.Черчилль бүкіл ағылшынтілді мемлекеттерді Ресейге қарсы, шын мәнінде, Сталиннің айтуы бойынша орыстілділерге қар­сы күреске шақырған
Және Сталин өзінің сол пікірінде орыс тілінің тек қана Ресей емес, басқа да елдерге тарауына терең мән берген
Бір ғана мәселенің төңірегінде Сталин «Тіл саясатын тактикалық мәселеге айналдыруға болмайды
Бұл – үлкен стратегиялық мәселе
Егерде орыс тілі саясатын стратегиялық мәселеге айналдырмаса, бұл – атом бомбасынан да қуатты күш
Біз ұтыламыз» деген пікір айтқан
Бұдан шығатын қорытынды, біздің еліміздегі тіл саясаты стратегиялық саясат па, әлде тактикалық саясат па?
Шын мәнісінде, әрине, үлкен күрделі мәселеге, елді ойландыратын мәселеге алып келгенде тәуелсіздіктің тағдыры – тілге байланысты ғой
Бір ғана мысал, қазақ мемлекет құрушы ұлт деп мойындалмаса, бұл елдің ұлттық мәні болмайды
Неге Ресей орыс болмаса Ресей болмайды деп айтады? Неге Украина украиндар болмаса Украина болмайды деп айтады? Ал мемлекеттің ұлттық мәні болмағандықтан, оның мемлекеттік тілі де мәңгі болмайды
Бұл – ақиқат
Оны ешкім ойлап тапқан жоқ
Бұрыннан белгілі бір дүние
Осыдан келіп тіл мәселесі тактикалық мәселеге ауысып кетеді
Сондықтан бұл – күрес
Бұрын Мәскеумен күресетін едік, енді өзімізбен күресуге тура келді
Көптеген елдер көптілділік саясат жүргізгенде мынаны ескерген
Мысалы, Канаданың халқының басым бөлігі ағылшынтілді
Ал тағы бір провинция французтілді болып келеді
Бірақ мемлекет­тің саясаты – осы екі тілді білу
Лингвистер білек­ті сыбанып осы жұмысқа кіріскен
Кіріскенде де, егерде ағылшын тілі мықты болса, оның қасындағы француз ті­лін игергенімен ағылшын тілінің мәртебесі төмендемейді
Бірақ әлсіз французтілділер ағылшын тілін меңгерсе, француз тілі сырылады
Былайша айтқанда, орыс тіліне ағылшын тілі, басқа тілдер қауіп төндіре алмайды
Қытай тіліне де басқа тілдер қауіп төндіре алмайды
Ал қазақ тіліне әлемнің екі күшті тілі, әрине, қауіп туғызады.
Тағы бір мәселе, мемлекеттік тілді меңгеріп шыққан, жоғары оқу орнын бітірген адамдарға, мемлекеттік тілді білетін өзге ұлт жастарына айтарлықтай жол ашылып отырған жоқ
Сондықтан «Тілдер туралы» Заңға өзгерістер енгіземіз деп отырған тұста осы мәселені ескеру керек болар деп ойлаймын
Себебі қалай болғанда да, басқа ұлт өкілдерін диктор етіп ана жер, мына жерге көрсетпей, бауырымызға тарта беруіміз керек
Қазақыландыра білуіміз керек.
Халықаралық «Қазақ тілі» қоғамы:
мемлекеттік тіл үшін күрес, бағыт-бағдар
Өмірзақ Айтбайұлы,
Халықаралық «Қазақ тілі»
қоғамының президенті, академик:
– Биыл қазақ тілінің өрісін кеңейту мақсатында 2011-2020 жылға арнап жаңа мемлекеттік бағдарлама қабылданады
Біз­діңше, осы бағдарламаны дайындаудың алдында осы кезге дейін жүргізілген тілдік саясаттың жеткен жетістіктері мен кемшін тұстарын жан-жақты зерделегені жөн
Өйткені мақсат – тек бағдарлама қабылдау емес қой
Осы кезге дейін қабылданған екі бағдарламада да тәп-тәуір дүниелер бар болатын
Солардың барлығы толық орындалды деп айта алмаймын
Сондықтан көзделген шаралар неге орындалмады, оған кімдер жауапты, себебі қандай деген мәселелер де қаперден тыс қалмауы тиіс
Міне, сонда ғана жаңа мемлекеттік бағдарламада бұрынғы кемшіліктеріміздің орын алуына жол бер­мейтін боламыз.
Осы күнге дейін мемлекеттік тілімізді өз дәрежесіне дейін көтере алмай жүруіміздің басты себептері – қаншама қаулы, құжаттар жасалып жатқандығымен, мемлекет тарапынан әлі күнге берекелі қамқорлықтың болмай келуінде.
Басты кемшілік: ресми, мемлекеттік ме­кемелердің 70-80 пайызында іс жүргізу күні бүгінге дейін орыс тілінде
Мәжіліс, басқосу, конференция, симпозиумдар мемлекеттік тілде жүргізілмейді.
Барлық мемлекетаралық мәмілелер, кездесулер мемлекеттік тілде емес, орыс тілінде жүргізіледі.
Мемлекеттік тілді меңгеруге тиісті қызметкерлер тізімі әлі күнге жасалмай келеді.
Министрліктер, әкімдіктер, басқа да ведомстволарда мемлекеттік тіл қажетті деңгейде қадағаланбай отыр.
Оқу, білім жүйесінде мемлекеттік тілге байланысты ескерілмей келе жатқан неше алуан олқылықтар жетерлік
Соған орай алдағы уақытта атқарылар шаруаның бір алуаны мыналар деп білемін.
Қазақстанда оқып жатқан қазақ балалары, мейлі, ол қай тілді мектеп, жоғары, төменгі оқу орындары болсын, қазақ тілі­мен тәрбиеленуі тиіс
Осылай тәрбиелеудің белгілі бір жүйесін қалыптастыру қажет
Мұнсыз мемлекеттік тіл мәселесі шешілмес проблемаға айнала береді
Бұл – бір.
Екіншіден, Қазақ еліндегі балабақша, жетім балалар үйі, басқа да сәбилер тәрбиесі тек қана қазақ тілінде жүргізілуі тиіс
Тәуелсіз елдің бұл негізгі саясатына айналуы керек;
Үшіншіден, барлық бастауыш мектептерде оқу, тәрбие жұмыстары тек қана қазақ тілінде жүргізілуі қажет
Осылай мемлекеттік тілде сөйлеу мен жазудың негізін қалап алған соң, балалар мен ата-аналар тілек-талабына орай орыс, ағылшын және т.б
тілдерді игеру мәселесіне ерік берілгендігі жөн.
Мәселеге әуел бастан-ақ осылайша негіз жасамағандықтан мемлекет он жылдап, жиырма жылдап мемлекеттік тілге байланысты жоспар түзіп шығындана бермек
Нәтижесінде мемлекеттік тіл сол салбөкселік қалпында қала береді және сөзбұйдаға салына бермек.
Төртіншіден, мемлекеттік тілде сөйлеу мен жазу мәдениеті деген мәселеге түбегейлі көңіл бөлетін кез келді
Сөз мәдениеті, сөйлеу мәдениеті, жазу мәдениеті мемлекеттік тіл туралы бағдарламаның негізгі мәселесіне айналуы керек
Кейінгі кезде бұған мүлде көңіл бөлінбей кетті
Әсіресе, баспасөз беттері мен баспа өнімдерін қадағалап отыратын білікті мамандар жоқ
Ал радио, теледидар арналарында қазақ тілінің қолдану сауатына қараңыз
Неше алуан қате қолданыстар орын алып жатады.
Бесіншіден, мемлекеттік тіліміздің ғы­лыми, мәдени өресін әйгілейтін терми­нологиялық лексиканың қолданыс кеңіс­тігіндегі берекесіздіктерден құтылар түріміз жоқ
Мұны теориялық тұрғыдан негізін қалап, ғылым принциптерін қалыптастырмай бір ізге салу мүмкін емес
Бағдарламаның бұл да басты мәселесінің бірі.
Сондай-ақ, алтыншыдан, қазақ тілінде жер, су, қала, көше атаулары да қалыпқа түс­пеген
Бұлардың бәрін тіліміздің негізі заң­ды­лықтары талаптарына сәйкес реттеу қажет.
Жетіншіден, мемлекеттік тіл туралы Заңды қабылдау қажеттігі – әлдеқашан пісіп-жетілген мәселе
Мемлекеттік тіл туралы Заң мен мемлекеттік тіл бағдарламасы бірінен бірі туындап, бірін-бірі толықтырып жататын, тіл мәртебесін көтере түсетін негізгі құжаттың біріне айналуы тиіс.
Көше тілінің мәдениеті
Мырзатай Серғалиев,
Л.Н.Гумилев атындағы
ЕҰУ профессоры, академик:
– Автобустағы аялдамалардың атауларын тек қазақ тілінде хабарлау – заман талабына сай болып табылар еді
Әлі күнге дейін екі тілде хабарланып келе жатқаны түсініксіз
Рас, Астана қаласының қоғамдық көлікке қатысты екі тілде хабарлау туралы шешімі бар
Шындыққа келгенде, осы қаулының қабылдануы ағаттық болды
Мемлекеттік тілді білгісі келмейтін қиқарларға бұл жақсы сылтау қызметін атқаруда
Ал мемлекеттік мәні бар мақсат қалай орындалар еді дерсіз
Ол – аялдамаларды мемлекеттік тілде хабарлағанда ғана орындалады
Қаладағы аялдамалардың, шамамен, 90 пайызы көше атауларына байланысты
Демек, күнде серуен­деп жүрген көшелерді білсе, аялдамаларды да білгені емес пе? Рас, егемендік алғаннан кейін Қазақстан қалалары көшелерінің аттары біраз өзгеріске түсті
Солай болғанда да, баратын көше мен шығатын көшенің аттарын еске сақтау соншалықты қиындық келтіре қоймас
Ал сол көшелердің аттарын қазақшалап айтып беруді талап етудің қаншалықты ақылға қонымдылығы да белгісіз
Кісі аты-жөндері басқа тілге аударылмайтынын қазіргі азаматтардың бәрі білуге тиіс, өйткені олардың ішінде сауатсыздары жоқ.
Осындайда кейбіреулер көлденеңнен ақыл қосып жатады
«Біз талай ғасырдан бері дос халық емеспіз бе, орысша сөйлеудің қандай өрескелдігі бар?» дейді олар
Рас қой, мемлекеттік тілді біл де, өз тіліңді ұмыт деп отырған ешкімді білмеймін
Өз ана тілін білмеген бейшаралық екені әр адым сайын байқалады
Мемлекеттік тілге қарсылар бір кезде ондай да сөз таратқан
«Бізге өз тіліңді ұмыт» дейді, бұған қалай шыдаймыз!» дегендер де болған
Сондықтан бір мәселені екінші мәселемен алмастырмайық
Біздің де «Талай ғасыр дос болсақ, олардың тілін біз сыйлап тұрғанда, олар неге біздің тілді сый­ламасқа?» деп сұрақ қоюға хақылымыз ғой
Басқа посткеңестік республикаларды салыстыру ыңғайында өзге де жайлар ойға оралады
Айталық, Прибалтика елде­рінің Конституция­сын мойындамаған орыс­тар түгелге дерлік Ресейге қоныс аударды
Орыс­қа бірден-бір туысқан халық украин екені қандай дау тудыруы мүмкін
Сол украиндардың өзі әрбір адамнан мемлекеттік тілді қатаң талап етіп отырған жоқ па?! Ал біздің қазақ елінде мемлекеттік тілді игеруді күн тәртібіне қоймайтындар да бар
Бірлі-жарым қазақ тілін білетін славян өкілдері болса, олар – өз ар-ұятымен, ынта-ықыласымен, осы жерде туып, Қазақстанды өз Отаны санаған аздаған ағайындастар
Орыстілді қан­дастарымыздың ата-анасына перзенттік сезімі мен Отанына деген патриоттық сезі­мі­нің оянып қана қоймай, балалары мен не­мерелеріне көздерінің тірісінде үлгі болатын, оларды туған жерге деген шексіз сүйіс­пеншілік рухында тәрбиелейтін кезі келді.
Алдағы күндерден күтер табысымыз мол болсын!
ЕУразия ділін қалыптастыру үдерісінде тілдердің өзара ықпалы
Евгения Журавлева,
Л.Н.Гумилев атындағы Еуразия ұлттық университеті орыс тілі кафедрасының меңгерушісі, филология ғылымдарының докторы:
– Кез келген этникалық мәдениет мәдениетті иеленуші этностың басқа этностармен байланысы жағдайында өмір сүреді
Өзге делдал мәдениетпен болатын бұл тіке немесе жанама байланыс мәдениеттің алмасуына әкеледі.
Қазіргі кезеңде халықтар арасындағы, осыған орай тілдер арасындағы қарым-қатынас тығыз болып тұрған уақытта, мемлекеттерде әртүрлі ұлт өкілдері өмір сүріп жатқан уақытта бұл мемлекеттерде адамдар арасындағы өзара байланыстың ерекше түрі қалыптаса бастайды және жаңа тілдік белгілер бой көрсетіп, ол әртүрлі ұлт адамдарын біріктіреді.
Қазақстанда өмір сүріп жатқан тілдер, бәрінен бұрын қазақ және орыс тілдері, тек өз мәдениетіне тән ғана емес, сонымен бірге айналадағы тілдер мәдениетінің мәдени тұжырымдарын, яғни қазақстандықтардың ділі үшін көкейкесті, егемен мемлекеттегі әлеу­меттік-мәдени жағдайға сәйкес түсініктер мен нақты жайттарды бойға сіңіреді.
Тарихи Отанында, сондай-ақ сыртта тұрып жатқан барлық орыстар үшін «үй», «нан», «қайырымдылық», «махаббат», «парыз» және басқа да көптеген тұжырымдар, сөз жоқ, маңызды және өзекті.
Алайда Қазақстан кеңістігінде қа­лып­тасып жатқан еуразиялық діл үшін таза этникалық тұжырымдар жеткіліксіз, сондықтан өзекті тұжырымдар қазақ тілінің белгілі бір тұжырымдарын енгізу есебінен артады
Мәселен, жоғарыда тілге тиек етілген барлық қазақстандықтардың тұжырымдар базасында қазақтардың ді­лін қазақ тілінде сипаттайтын мына секіл­ді сөздер сақталады
Олар: «шаңырақ», «дастарқан», «той», «әкім», «ақсақал», «оралман», «асар», «айтыс», «Наурыз» және басқалар.
Сонымен Қазақстан қоғамында қа­лыптасып жатқан еуразиялық діл – бұл мәдени, лингвистикалық және басқа да ерекшеліктер, олар адамдар арасындағы ынтымақты қалыптастыруға ұмтылады.
Бұқаралық ақпарат
құралдары және
тіл саясаты
Самат ИБРАИМ,
«Ана тілі» газетінің бас редакторы:
– Еліміздегі тарихи оқиғаларды шежіре етіп өріп, еліміздің бүгіні мен ертеңін, тілі мен ділін қа­лың жұртшылыққа насихаттап келе жатқан бұқара­лық ақпарат құралдары екені белгілі
Тәуелсіздік жылдары бұқаралық ақпарат құралдарының қатары бірнеше есе көбейді
Конституциямызбен бекітілген шығармашылық еркіндік пен сөз бостандығы журналист қауымының айын оңынан туғызды
Қазіргі БАҚ – Ата Заңымыз арқылы цензурадан құтылған (Конституцияның 20-б.), жазарын жазатын, айтарын айтатын БАҚ
Ал оқырман өзінің талғамындағы басылымды оқып, ұнатқан телеканалды көретін болды
Осының бәрі – тәуелсіздіктің арқасы
Конституция бо­йынша еліміздің аумағында мекендейтін әр ұлттың өз тілін, өз мәдениетін, өз дәстүрін да­мытуға мүмкіндік жасалған
Бүгінгі конференцияда айтылған «Ұлт
Тіл және Тәуелсіздік» тақырыбын тереңнен қозғап, өшкенімізді жандырып, тарихымызды түгендеуде бұқаралық ақпарат құралдарына зор міндет жүктеліп отыр
Ұлттық рухты жанып, ұрпақ тәрбиесіне мән беруде, тәуелсіздік жылдары қол жеткен жетістіктерімізді жария етуде де өзіндік үлес қосуда
Сайып келгенде, тіл саясатының ойдағыдай жүзеге асырыл­уында бұқаралық ақпарат құралдарының өзіндік рөлі бар.
Қазақ басылымдарының таралымы жыл санап өсе түсуде
Бірақ бұл орайда сіз бен біз пікірлесетін жай бар деп есептеймін
Өйткені елімізде тіл саясатын насихаттау, мемлекеттік тіліміздің мәртебесін арттыра түсу бұқара­лық ақпарат құралдарының таралымына тікелей байланысты
Қазір тәуелсіз елі­мізде қандастарымыздың саны он миллионнан асты десек, соның кемінде 6 миллионы таза қазақтілді деуімізге болады, ал әр отбасында 4-5 адам бар десек, бір миллион екі жүз мыңнан астам шаңырақ қазақтілді басылымдарды жаздырып оқуына болады екен
Демек, осы тұрғыдан алғанда, «Әр қазақ отбасына – бір қазақ басылымы» деген бастама көтерілсе, бұл да өз тиімділігін берер еді
Мәселен, «Қазақ газеттері» ЖШС-на қарасты «Ұйғыр авази» газеті «әр ұйғыр үйіне – бір «Ұйғыр авази» деген бастамамен жыл сайын он үш мың таралымға қол жеткізеді
Бұл қолдан келетін шаруа екендігіне нақты мысал келтірейін
Ақтөбе облыстық Тілдерді дамыту басқармасының бастығы Сексенбай Күлімбетовтің іскерлігі мен ұйымдастырушылығы арқасында бұл облыста «Ана тілі» газетінің таралымы 9500-ге жетті! Бұл – басқа өңірлерге тарататын, үлгі алатын тәжірибе
Біздің тәжірибеден байқағанымыз, оқырман­дар жазылмайын демейді, оған баспасөз­ге жазылу науқанын ұйымдастыру­дағы олқылықтар, құнтсыздық әсер ететін сияқты
Сондықтан қазіргідей электронды заманда «Қазақтелеком» арқылы телефонмен газет-журналға жазылуды қолға алу керек
Ол үшін «Қазтелеком», газет редакциясы және «Қазпошта» үш жақты келісімшарт жасаса болғаны
Оқырманға жазылу бағасы телефон ақысын төлеу түбіршегіне енгізіледі, ол өзінің жеке куәлігінің, салық төленушінің нөмірін, басылымның атын телеком қызметіне айтса жетіп жатыр
Облыс, аудан орталықтарында, ауылдарда газет-журналдардың бөлшек саудасын ұйымдастыруды жақсарту керек
Бұл үшін жергілікті жерде мемлекеттік және жекеменшіктегі киоскілер жүйесін кеңейтуді қолға алған жөн.
Қазақ басылымдарының қай-қай­сысы да мемлекеттік тіл мәселесін жазуындай жазып-ақ жатыр
Бір өкініштісі, небір көкейтесті проблемалар орыстілді оқырмандарға жетпейді
Өйткені, сыпайылап айтқанда, орыстілді басылымдарда бұл мәселелер көп айтыла бермейді
Сондықтан мемлекеттік тапсырысты орындайтын БАҚ-тар осы жағдайға көңіл бөлуі тиіс әрі олардан тіл саясатына өз үлесін қосу мемлекеттік тапсырыс беруші тарапынан талап етілуі тиіс деп ойлаймын
Орыстілді басылымдарда айына бір рет болса да қазақ тілін үйрету беті берілсе, онда күнделік­ті қолданылатын сөздердің орысша-қазақша сөздігі жарияланып тұрса, қалай болар еді? Орыстілді оқырмандар арасында қазақ тілін үйренгісі келетіндер қатары күн санап өсіп отырғаны өмірден де, статистикадан да белгілі
Әрбір қазақтілді оқырманның орыстілді оқырманнан бір артықшылығы бар, ол газет-журналдарды екі тілде бірдей оқиды, басқаны былай қойғанда, қазақ зиялыларының арасында бір ғасырдан астам уақыт бойы осы үрдіс жалғасуда.
Қазір орысша-қазақша, қазақша-орысша сөздіктерді, түсіндірме және т.б
сөздіктерді баспалар жарысып шығарып жатыр
Салалық сөздіктер қаншама
Әрқайсысында әртүрлі аударма кез­деседі
Осының бәрін бір ізге түсіріп, әр сөздің аударылуын, мағынасын қатаң електен өткізетін, қадағалайтын арнайы құрылым керек
Қазір Мемтерминком ауқымды жұмыс атқаруда, бірақ оның барлық сөздіктерді қарап, екшеп отыруға мүмкіндігі бола бермейді
Сондықтан Мемтерминкомның мәртебесін кү­шейтіп, құзыретін кеңейту қажет
Сонымен қатар Тіл комитеті жанынан сөздіктермен жұмысты ұйымдастыратын құрылым (бөлім) немесе аталған комитет басшылық ететін құрамында тілші-ғалымдар, сала мамандары бар жұмыс тобын (комиссия) құру керек сияқты
Ол өз кезегінде Мемтерминкомға сөз­діктердің әбден екшелген дайын жобасын ұсынса, ортақ істе тиімділік болар еді
Әр сөздің аудармасына, баламасына әділ баға беретін сарапшылар институтын тиімді пайдаланатын да осы тұс деп ойлаймын
Қайткенде де, сөз құдіретіне қиянат жасалмауы тиіс.
Конференцияда ортаға салынған ой-пікірлерден аңғарылғандай, жұртшылық бүгінде мемлекеттік тілдің қоғамда алар орнын жақсы түсініп отыр
Жазушы Әнес Сарайдың сөзінде айтылғанындай, республикамызда тұрып жатқан жергілікті халықтан басқа ұлт өкілдері де қазақ тілін білуге мүдделі
Бұл жолда ешкім қарсылық танытып отырған жоқ
Сонда мемлекеттік тілдің қолданылу аясын кеңейтуде ендігі керегі – осы бағытта нақты істерге қол жеткізу
Әсіресе, алдағы уақытта қабылданатын Тілдерді қолдану мен дамытудың 2011-2020 жылдарға арналған Мемлекеттік бағдарламасындағы талаптарды жүзеге асыруға ерекше мән беру қажет


Бейбітгүл Исаева,
Біләл Қуаныш,
Нұрперзент Домбай

Бейбітгүл Исаева,
Біләл Қуаныш,
Нұрперзент Домбай

