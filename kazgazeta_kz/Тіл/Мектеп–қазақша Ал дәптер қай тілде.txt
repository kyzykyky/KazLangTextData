Ғаламтор заманы ғой
Әлеуметтік желілерде қоғамның өзекті мәсе­лелері де кеңінен талқыланып жататыны заңдылық
Ой бөлісу, пікір алмасу, толғандырған дүниелерді көпшіліктің тал­қысына салу… Жуырда «Фейсбукте» Үкілі Бестай есімді желі қолданушы қазақ тілінде шығарылған дәптер таппағанын күйіне жазыпты. 
«Масқара болғанда, көп жерде қазақша жазылған дәптер жоқ
Ұстанымыма салып, «Тетрадь» дегенді алмадым
Барған жерімде қазақша неге жоқ деп, тапсырыс беріп, сұраныс тудыруға тырыстым
Өкінішке қарай, қанша қазақ еш мән берместен балаларына «тетрадь» алып, қазақ мектебіне беріп жатыр
Іздеген табады демекші, торкөздің қымбат дәптерін таптым
Ең бастысы, қазақша екен
Бір қызығы, мен тапқан қазақша дәптер Ресейде шығарылыпты…» дейді.
Ойланатын, ойландыра­тын-ақ мәселе
Білім және ғылым министрлігі неге бұл жағына мән бермейді? Шынымен де, кеңсе тауарларын сатумен айналысатын орындарда заты да, аты да қазақша дәптер, т.б
дүниелерді табу қиынның қиыны
Оқушылар қазақ тілінде сапалы білім алу үшін олардың оқу құралдары да сақадай-сай болғаны жөн емес пе? Бәлкім, дәптердің маңыздылығы дұрыс еленбей де жүрген болар
Бірақ ол да тіл мәселесіндегі түйткілді мәселенің бірі емес пе? Демек, осы бағытта жүйелі жұмыстардың атқарылмай отырғанын байқауға болады
Қазір, құдайға шүкір, елімізде қазақ мектептерінің саны жыл санап артып келеді
Осыны ескере отырып, қазақ­ша оқу құралдарын, оның ішін­де оқушының сабақта күнде­лікті пайдаланатын дәп­тер, күнделіктерін, т.б
зат­та­рын көп таралыммен, жет­кі­лікті болатындай, негізінен әлеуметтің сұранысын қана­ғат­тандыратындай көптеп неге шы­ғармасқа? Нарық заманында ол пәлендей қиын шаруа да емес.
Қазір базарға немесе кеңсе дүкендеріне бара қал­саңыз, шетелдің бізге жат құн­ды­лықтарын насихаттайтын дәп­терлерден көз тұнады
Дәп­терлердің бірінші бетінде неше түрлі мультфильм кейіп­кер­лері, батыстық әншілер мен актерлер дейсіз бе, қаптап тұр
Неліктен төл дәптерлерімізді шығарып, олар­дың мұқабасына Абайдың,Шо­қан­ның, ­Ыбы­­рай­дың, ­Құр­ман­ғазының, т.б
ұлт мақта­ныш­та­рының суреттерін орналас­тырмасқа
Тіпті бала талғамына сай келетін ұлттық ертегі кейіпкерлерін таңдап алуға да болар еді
Өз жауһарларымыздың қадірін білмей отырғанымыз өкінішті.
Сонымен… Кеңсе тауарла­ры­­ның нарығына дұрыстап назар аударатын кез келді
­Ба­лалар қандай кеңселік заттарды тұтынып жүр? Олардың арасында ұлттық нақышпен өрнектелгендері бар ма екен? Болмаса, неліктен жоқ? Бұған кім жауапты? Бізде тағы бір қызығы ұлттық нақышпен жасалған дүниелердің бағасы өзгелерден бірнеше есе қымбат
О несі екен? Бағасы ақылға қонымды, қалтаға салмақ түсірмейтіндей, сапасы да өзіне лайықты болса, оны ала­тын тұтынушы да көбеймес пе еді? Қорыта айтқанда, ұлттық ­на­­қыштағы дәптері бар оқушы хал­­қының мәдениетіне, дәстүр-сал­­тына да жақын болып өсері хақ.
Дәуіржан Төлебаев
