Жазу – ойдың шегені
Ғылым мен техника һәм технология қаншалықты дамысын, компьютер, телефон, интернет, планшет қаншама жетілсін, бәрібір жазусыз ой жетістігі бекімейді
Шешім, бұйрық, қаулы, келісім, барша ой-пікір, бәрі-бәрі тек сөзбен ғана түйінделеді
Қазіргі заманда хатқа түспейінше ешбір мәміленің заңдық күші жоқ
Кепіл – заңды түрде хатталып, мөрленген құжат
Оқулықтар, заңдар, ғылыми еңбектер, ресми құжаттар, әдебиет – бәрі-бәрі жазумен хатталады
Адамдар қарым-қатынасында сөзді ештеңемен ауыстыру мүмкін еместігі тәрізді, жазуды да ештеңеге ауыстыра алмайды
Сөз бен жазу – Адамның адамдық болмысы, басқа тіршілік иелерінен адамдық ерекшелігі, адамдық сана жетістігі.Жазу – білімнің кілті де, құлпы да, сандығы һәм базары да
Кілті –са­уаттану, құлпы – білім­дену, сандығы – кемелдену, базары – сол жиған білімді кәдеге жарату
Кәдеге жарату – баспайдадан бастап, ұлт һәм исі адамзат баласының мүддесіне қызмет еткізу
Әбу Нәсір де, Шоқан да, Ыбырай да, Абай да, Ахмет те, Мұхтар да, Қаныш та білімнің кілтін тауып, құлпын ашып, сандықтап жинап, базарлай білген
Бұлар – ел атын алысқа жайып, ұрпақтан ұрпаққа жалғасар асыл мұралар қалдырған ұлт мақтандары.
Соның бәрі бізге жазумен жетіп, жазумен мұра болып сақталып, жазумен тұтынылуда.
Жазу – сауат
Қазақ тіл ғылымын негіздеген Ахмет Байтұрсынұлы сауаттылық негізі – жазу деп білген: – «… негіздік нәрсе – жазу, оқу жаза білумен бірге қосыла бірігіп кететін қосалқы күйдегі нәрсе»,- дейді (Ахмет Байтұрсынұлы
Шығ
3 т
315 б.)
Ал, сауаттану әліпбиден басталады
Әліпби, ұлттық әліпби – Қазақ маңдайына кеш біткен несібе
Қазақтық арғы тегіміз түркілікте, яғни қағанаттық замандарда қазіргі «көне түркі жазуы» атты таңбаны қолданды ма, жоқ па, бұл мәлімсіз
Мәлімсіздігі сол, оларды «оқығандар» тікелей қазаққа, қазақ тарихына қатысты нақты дерек әзірге тапқан жоқ
Әйтеуір, исі түркіге ортақ деген желеумен дуылдасамыз
Ал, сол жазулардың түріктің қай тегіне қатыстылығы және оның бізге қаншалықты жалғастылығы айқындалған емес.Мәтіндерді оқудағы көпнұсқалылықтың себебі де осында, яғни деректің бастауындағы айқындықтың жоқтығында.
Жалпы, қазақтың қазақ болып қаратануы, қазақ нәсілділер туралы анық дерек-мағлұматтар­дың хатталуы парсы, араб жазуларынан басталады
Қытай жазбаларында қазаққа қатысты деректер болғанымен, қазақ өзі бұрын ол таңбаларды игерген, тұтынған емес
Ал, парсы, араб жазуларын тұтынды, сөздерін түсінді
Парсы, араб сөздері араласқан шағатай тілі, шағатай жазуы, сол жазуда шыққан кітаптар болғанын білеміз
Мұны қазақтың сол замандағы сауаты барлары еркін оқып, түсінген
Ондай кісілер осы бертінге дейін ауылдарда да болды.Шағатай тілінің дендеңкіреп кеткен парсы араб сөздерінен басқасының, яғни негізінің қазақ тілімен төркіндес екені мәлім.
Біздің жас кезімізде ел ішінде бұрынғы кісілер туралы сөз болғанда «түркіні бітір­ген» деген сауаттылық өлшемі болушы еді
Ол ауыл молдасынан сауат ашқаннан кейін медреседе оқытылатын сауаттанудың келесі бір сатысы болса керек
Бұл түркі қазіргі айтылып жүрген «көне түркі жазуы» емес, араб таңбалы болған
Біздің тіл ғылымы мұ­ның басын ашқан емес
Бұл бағытта мүлде ізденіс те жоқ сыңайлы
Қазақ тіл ғылымының тасада қалып, бүркеулі жатқан бір саласы осы
Ал, бұл халқымызға мол рухани қазына берген, дүниелік танымдардан хабардар еткен, мәдениетіміз бен әдебиетімізге игі ықпал жасаған жазу болған
Ұмытылған түркілік ортақ жазу осы болса керек.
Ресейге қосылғаннан кейінгі бірқатар кезеңде қазақ арасында татар жазуы кеңірек таралып, діни оқуларға татар молдалары иелік еткен тұс болған
Татар жазуы, татар тілінің үстемдік құрғаны сонша, татар оқығандары «қазақ татар тіліне көшуі керек, яғни қазақтың кеңсе тілі татарша болуы керек» деген пікір туып, оны қазақтан да қолдаушылар болған
Бұған Әлихан Бөкейханов, Ахмет Байтұрсынұлы бастаған қазақ зиялылары қарсы шығып, батыл тойтарыс беріп, бетін қайтарған
Әлихан Бөкейханов: – «Анық түрік затты халық тілі біздің қазақта… Біздің қазақ осы тілін тастап татарға мінгескені адасқандық болар», – деген («Алаштың тілдік мұрасы» Алматы-2009
12 б.)
Ал, Ахмет Байтұрсынұлы өзінің белгілі «Туған тілім» атты өлеңінде:
«Кемсітіп көбің ордамды адасқандар!
Тіліме жау боп найза қадасқандар!
Бір айттым, екінші айтам, бұл үшінші,
Жорта бер, жолың алыс, адассандар.
Мен болман, болдырамын «татар» десең,
Мен жатпан, «бір бөлмеде» жатар десең!
Өтпеймін, тамағыңнан, «жұтам» десең,
Жолым бір, қолым міне, «қатар» десең!», – деп тұжырып айтады
(Ахмет Байтұрсынұлы
Шығ.3 т
Алматы-2005
5 б.).
Иә, халық арасында бұрынғы дәстүр бойынша қожа-молдалар,татар молдалар, қазақ молдалар дәрістеген араб жазуындағы қара тану, яғни сауат ашу жұмыстары ғасырлап жалғасты түрде жүргізіліп келген
Кеңестік замандағы «қазақ халқы бұрын қараңғы, сауатсыз жұрт болған» деген пайым саясаттың тым ұшқары сөзі болатын
Ауыл сайын молдасы, болыс сайын мешіт, медресесі болған, одан әрі Самарқан, Бұхара, Ыстамбұл, Мысыр, Ұрым асып та білім қуған қазақтың әжептәуір бөлігі хат танитын болған.
Сауат ашу, рухани өрлеуде Қожа Ахмет Ясауидың сопылық ағымы да өз кезінде үлкен міндет атқарған
Бұл – парсы, араб кітаптарының қазақ арасына кеңінен таралған шағы
Ал айтылып жүрген Отырар кітапханасының болғандығы рас болса, оны қазақтың ежелгі мекендері тұрғындарының пайдаланбауы мүмкін емес
Осы өңірден ІХ-ХV ғасыр аралығында Әбу Нәсір Мұхамед бин Мұхаммед бин тархан бин Узлағ әл Фараби ат-Түркиден бастап Әбу Ибраһим Исхақ әл Фараби, Исмайл әл Жауһари әл Фараби, Әлам ад-дин әл Жауһари әл Фараби,Бурһан ад-дин Ахмад әл Фараби сынды отызға тарта араб-түркі әлеміне танылған фарабтықтардың шығуы да мұнда оқу-ағартудың болғандығын айғақтаса керек.
Жалпы, қазақты сауаттандыру ісіне орыс миссионерлері келіп араласқанша арабы таңбалы жазу – бірден-бір ақпарат көзі, рухани қазына бұлағы болып келгені анық.Қазақ осы жазу арқылы күллі дүниелік хабар-ошар алып, зейінін кеңейтіп отырған
Н.И.Ильминскийдің бопсасымен басталған кирилше таңбадағы орыс жазуын қазіргі таңбадағы қазақ жазуының сырт үлгісі деуге болады
Алайда, бұл әлі қазақ әліпбиі емес-ті
Онда қазақ сөздері орыс дыбыстарына бейімделе таңбаланып һәм солай оқылған
Ыбырай Алтынсариннің қолжазбаларына зер салсақ, ұлы ағартушының кирилше негізінде қазақ әліпбиін жасауға бой салмағанын көреміз
Оған – Ыбырайдың «Начальное обучение киргиз русскому языку» атты еңбегінің екінші басылымға дайындаған нұсқасы дәлел
Бұл еңбек 1889 жылы Ы.Алтынсарин қайтыс болғанда қолжазба күйінде қалған
Ұлттық кітапхананың сирек кездесетін кітаптар мен қолжазбалар орталығының директоры Набат Асқарбекованың ұсынуында «Ұлтттық кітапхана» журналының 2009 жылғы №1 санында жарияланды.
Қолжазбаның жариялануы өте орын­ды іс болған
Бұл ғұлама-ұстаздың ең соң­ғы қолжазба еңбектерінің бірі
Демек, бұл – оның қазақ тілінде жазбаша сөзқолда­ныс тәжірибесінің ең соңғы, бағдарын анық білдіретін қолжазба деп білеміз
Мұн­дағы қазақ тіліндегі сөздер: ктап, шакрт, тлинде, кайда, ким, мунда, ага, ини, женге, сиз, кси, аель, бул, езги, аке, ул бала, кагаз, калам, туе, донгузъ, шошка, торгай, кук, слу, куркти, слу эмес, куриксиз, альсизь, сур, кимбат, кунь, тюнь, кис, женгиль, ашик, кандай, кай,.
Сен кайда кизмет этесин? Биз мунда кизмет этемиз, мен куп окыймын
Мен куп окуга тлеймин
Бул кшкентай эркек бала ким? Бул бала не истеп отыр? Ак кунгиль бала
Ол менинъ акем
Бзде жаз уакты бек киска, кис уакты бек узак… дегендей тұлғаларда жазылып, осындай сөздер мен сөйлемдердің орыс тіліне аудармалары жасалған.
Ыбырай Алтынсаринде қазақ сөздеріндегі таңбалар орыс дыбысында, кейісі татаршалау да ыңғайда болып кетеді
Бұл сөздік орыстілділерге қазақша үйрету мақсатында емес, қазақ балаларына орысша үйретуге арналғандығын ескерсек, ұстаздың қазақ сөздерін қазақ дыбыстарында беруді, қазақтың сөйлеу үрдісіндегі мақамдық дыбыстарын анықтап, қазақ әліпбиін түзуді ойластырмағанын көреміз
Бұл, бәлкім сол тұстағы қазаққа арналған мектептердің негізінен орысша, кейінірек орысша-қазақша болғандығына да байланыс­ты шығар
Мұндағы басты мақсат-мүдденің қазақ балаларына орысша үйрету, сол арқылы оларды ішкі қалалардағы оқу орындарына мамандық алуға аттандыру болғаны белгілі.Бәлкім, ұлы ағартушы қазақтың ұлттық жазуын араб таңбасы деп бағамдаған да болар.
Өйткені, ол тұста балалар әуелі молдадан қара танитын болған
Ыбырайдың өзі де солай оқыған.Қазақ тіліндегі өз шығармаларын араб әрпімен жазған
Ал, Ыбырайдың ақындығына, жазушылығына, аудармашылығына, әлбетте, қазақ тілінде жазған шығармаларының тіліне, ойлы, өрнекті кестесіне ешкім мін айта алмас
Ол қазақ тілін де, ислам дінін де жақсы білген кісі, алайда, заманына сай орыс ағартушылығына қызмет істеген.
Қазақша жазуда қазақ дыбыстарына тән ерекшелеу таңбалары Ыбырайдан кейін, яғни ол қайтыс болғаннан кейінгі оншақты жыл шама­сында көрініс береді
Сол кездегі Торғай облысының орталығы болған Орынбор қаласында 1897 жылы Торғай облыстық санақ комитеті шығарған қазақ тіліндегі күнтізбеде ү дыбысы у-дың төбесіне қос ноқат (ÿ), ө ды­бысы о-ның төбесіне қос ноқат (ö), ә дыбысы а-ның төбесіне қос ноқат (ä) қойылуымен таңбаланған
Ң дыбысы бұлардан сәл басқашалау, н-ның екінші таяқшасы­ның жоғарғы жағынан қос сызықшамен (н=) бейнеленген
Яғни, бұлар дыбыс тұрғы­сында анықталып, ерекшеленген де, әріп тұрғысында әлі дараланбаған
Дұрысы – жетілдірілмеген
Мұнда қазіргі әліпбидегі ғ,қ,ұ,һ,і дыбыстары анықталмаған
Ғ, қ дыбыстарының барлығы білінеді, алайда бұлар г, к әріптеріне жүктелінген
Яғни, бұл дыбыстар оқылуда ғана ажыратылған.
Бұл – әлі ереже-қағидасыз алғаш­қы тәжіри­бе­лер, қазақ тілінде кирилл таңбасында жазуда дыбыс ерекшелігін неғұрлым бейімдей түсуге ұмтылыс нышандары болатын
Ал, бұл дыбыстардың кирилл таңбасына сәйкесті тұлғалануларының орнығуы 1940 жылдан кейінгі кезеңдерге жатады
Әсіресе, ұ-ның қазіргі түріне жетуі бірнеше саты мен жылдарға созылғаны мәлім
Қазақ дыбыстарының айқындалып, жазуда һәм айтылуда анықтыққа жетуі Ахаң, Ахмет Байтұрсынұлының араб жазуы таңбаларын қазақ тіліне бейімдеу арқылы түзген әліпби, тұңғыш та түпкілікті қазақ әліпбиі болып табылады
Тиянақтылықтан асып, түбегейлі біткен іс – түпкілікті болмақ.
(Жалғасы келесі санда)
Сабыржан Шүкірұлы,
Қазақстан республикасына еңбек сіңірген мәдениет қызметкері, жазушы
