Тіл туралы ой толғағанда еріксіз ақын Қадыр Мырзалиевтің:
«Ана тілің – арың бұл,
Ұятың боп тұр бетте.
Өзге тілдің бәрін біл,
Өз тіліңді құрметте» деген өлең жолдары түседі.
Тәуелсіздігімізге қол жетіп, ана тіліміз – қазақ тілі еліміздің мемлекеттік тілі болып жарияланды
Ал тіл дегеніміз – қай ұлтта, қай елде болса да қастерлі, құдіретті ұғым
Ол тек адамдардың бір-бірімен қарым-қатынасының құралы ғана емес, ол – кез келген ұлттың өкілін тәрбиелейтін құдірет, атадан балаға мирас болып қалып отыратын баға жетпес мұра.
Қай мемлекет болмасын оның ең әуелі ұлықтайтын тілі – әрине оның мемлекеттік тілі
Ол – әлемдік қауымдастықтағы мемлекеттердің басты белгілерінің бірі, ұлттық саясаттың көрсеткіші
Қазақстан Республикасының мемлекеттік тілі – қазақ тілі
Ұлы даламызды мекен еткен байырғы қазақ халқымен қазақстандық басқа да ұлт өкілдерінің тарихи тағдырын тоғыстырып, теңдік пен татулықты қалыптастырып, бейбіт қоғамды орнықтыруға қол жеткізіп отырған, бірде-бір себепкер де тіл екендігі мәлім.
Жасыратыны жоқ, соңғы кезде көптеген азаматтарымыз тұрпайы сөйлеп, тілді шұбарлау арқылы көңіл тұнығын лайлап жүр.
Қазақ тілі мемлекеттік мәртебе алып, Қазақстан ­Республикасы Конституциясының ­7-бабында, Қазақстан Республикасының «Тіл туралы» Заңының 4-бабында «Қазақстан Республикасындағы мемлекеттік тіл – қазақ тілі» делінген
2011 жылғы Елбасымыз Нұрсұлтан Әбішұлы Назарбаевтың Жолдауында «Біздің міндетіміз – 2017 жылға қарай мемлекеттік тілді білетін қазақстандықтар санын 80 пайызға дейін жеткізу, ал 2020 жылға қарай олар кемінде 95 пайызды құруы тиіс» деген болатын
Елбасының тапсырмасын дер кезінде орындау үшін әрі қарқынды, әрі пәрменді жұмыстар қажет.
Қазақ тілі заңды тұрғыда мемлекеттік тіл мәртебесіне ие болғанмен, оның мемлекет басқару, ғылым мен техника, ұлтаралық қарым-қатынастағы рөлі әлі мемлекеттік органдардың қолдауын қажет етеді
Мемлекеттік қызметте істейтін қызметкерлердің дені қазақтілді азаматтар болғанына қарамастан, ісқағаздар айналысы, құжаттамалар орыс тілінде жүргізуі орын алып жатқандығы жасырын емес
Әсіресе, мемлекеттік органдарда іс жүргізуді толық мемлекеттік тілге көшірудің үлкен стратегиялық маңызы бар
Себебі қоғамдық өмірдің қай саласы болмасын мемлекеттік органдар арқылы басқарылады
Сондықтан басқару тетігіндегі тілдік ахуал әр салаға тура ықпал етеді десек, асыра айтқандық емес
Сол себепті жергілікті атқару құрылымдарындағы мемлекеттік тілді орнықтыру жұмысын түпкілікті әрі нәтижелі етіп жүргізуге баса көңіл бөлінсе, онда нәтижеге қол жеткізілетіні анық.
Қазақ тілі – қазақ халқының ана тілі
Ол түркі тілдері тобына жатады
Қазақ тілі – өте бай
Қазақ тілі – мемлекттік тіл
Қазақстанда қазақ тілін әр ­азамат білу керек
Ұлттың қамын, тілдің сақталуын, дамып өркендеп қоғам өмірінен тиісті орнын алуын бүгіннен бастап ойластырып, атсалысқанымыз абзал.
Мемлекеттік тілді дамыту аясында әл-Фараби атындағы ҚазҰУ заң факультетінің кеден, қаржы және эко­ло­гиялық құқық кафедрасында жыл сайын қазақ тілін дамытуға байланыс­ты бірқатар ауқымды жұмыстар атқа­ры­лу­да.
Атап айтар болсақ, биылғы оқу жылында кафедраның профессор-оқытушылар құрамы мен заң факультетінің тілге, елге деген жанашыр студенттері арасында мемлекеттік тілді қолдану мен дамыту мәселелері жөнінде ашық әңгіме, кездесу болды
Кездесуге келген қонақтар өз ойларын ортаға салып, тілге, елге деген құрметтерін білдірді, кездесу өте тартымды өтті.
Халқымыз айтқан ғой: «Жұмыла көтерген жүк жеңіл» деп
Сондықтан да еліміздің ертеңгі жарқын болашағына ел болып, халық болып үлесімізді бүгін қосайық
Өйткені қазақ тілі осы қазақ топырағында болмаса, басқа жерде жетілмейді, басқа жерде қолданылмайды
Тіл адам баласының негізгі қасиеті болғандықтан – тіл байлығы елдің елдігін, ғылыми-әдебиетін, өнеркәсібін, мәдениетін, қоғам-құрылыстары мен салт-санасының, жауынгерлік дәстүрінің – мұрасының қай дәрежеде екенін көрсететін сөзсіз дәлелді мөлшері.
Әлия БЕРДІБАЕВА,
әл-Фараби атындағы ҚазҰУ 
заң факультеті кеден, қаржы және 
экологиялық құқық кафедрасының 
доценті, заң ғылымының кандидаты
