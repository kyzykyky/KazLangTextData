Қазіргі кезде электронды бұқаралық ақпарат кеңістігінде «интернет тілі» деген жаңа ұғым пайда болды
Бұл ғаламтордағы сөз қолданысына, тіл мәдениетіне, оның айналасындағы өзге де мәселелерге қатысты екені белгілі
Сонымен қатар әлемдегі тілдердің даму кеңістігі де осы ғаламторда алатын орны мен үлес-салмағына байланысты бағаланып жататын жайттар да аз емес
Мәселен, зерттеуіміз бойынша дүниежүзіндегі халықтың 83 пайызы ғаламторда он тілді кеңінен қолданады екен
Олардың арасында ағылшын, испан, француз, неміс, араб, қытай, жапон, корей, орыс және т.б
тілдер бар. 
Әрбір тілдің бәсекеге қабілеттілігі, ғаламтор пайдаланушылары арасындағы қолданыс көрсеткіші артқан сайын ол тілдің танымалдылығы да арта түсетіні мәлім
Бұл орайда біз ғаламтор кеңістігіндегі қазақ тілінің қолданыс аясын кеңейтуге мән бере қарауымыз керек.
Ағылшын тілі дүниежүзі бойынша ақпараттық технологияларды тұтынушыларға әсер етуші фактор болып отырғаны мәлім
Алайда ағылшын тілі жаһандық, электрондық коммуникация тілі, компьютер, ғаламтор тілі болғанының өзінде, оның да тілдің қолданылу сапасына, сөз мәдениетіне тигізер кері әсері де жоқ емес
Мәселен, аталған тілдің ­мамандары «электронды ағылшын тілінен» сақтану керек деп дабыл қағуда
Олар виртуалды әлемдегі ағылшын тілінің шұбарланып бара жатқанын айтып, ­ауызша және жазбаша тілдің тазалығын сақтауға, сөз мәдениетінің талаптарын бұзбауға шақыруда.
Ғаламтордағы қазақ тілінің жай-күйіне келсек, компьютерлік тіл (сленг, жаргон, т.б.) сияқты құбылыстардың кейбір көріністері пайда болуда
Ақпа­раттық технологиялар саласының қазақ­шасы кейінгі жылдары ғана орнығып келе жатқанымен, тілбұзарлық үрдістерге барынша сергек қарағанымыз абзал.
Қазақ тілінің қолданыс аясын арт­тыруға ықпал ететін веб-сайттардың саны мен сапасы туралы сөз қозғағанда, осыдан шамамен 10 жыл бұрын қазақша сайттар саусақпен санарлықтай ғана болатын
Ал бүгінде әрбір БАҚ, мемлекеттік органдар, ғылыми, білім беру, т.б
мекемелер, жоғары оқу орындарының, тіпті жас ерекшелігіне арналған, түрлі салаларға қатысты қазақ тілді сайттардың саны артып, сапасы жетіле бастағанын аңғарамыз
Тұтынушылар жиі қадағалап, электронды парақтарын ақтарып отыратын көбінесе саясат, мәдениет, қоғам, ғылым, білім, өнер, тіл, т.б
мәселелерге қатысты сайттар басымдыққа ие
Оқылым статистикасы бойынша «abai.kz», «azattyq.org», «baq.kz», «ult.kz», «mtdi.kz», «massagan.com», «qazaquni.kz», «qamshy.kz», «masa.kz», «elim-ai.kz» және т.б
сайттарды атауға болады
Бұлардың қатарына шетел­дегі қандастарымыз бен сол елдерден Қазақстанға қоныс аударған қазақтардың арасында танымал сайттарды да қосуымызға болады («kultegin.com», «bozbala.com», «kaznews.mn», т.б.).
Жастардың көпшілігі пайдаланатын сөздердің түсіндірмесі, энциклопедиялық мәліметтер берілетін, музыка, бейнебаяндар, онлайн режімінде фильмдер көрсетілетін сайттар бар («wikibilim.kz», «kitap.kz», «kk.wikipedia.org», «kazmuzic.kz», «kaztube.kz», «massaget.kz», «aynaline.kz», «h-tirlik.kz», «bilіmland.kz», «Szh.kz», т.б.)
Соңғы жылдары жас мөлшеріне, кәсіпке, саясат, өнер, музыка, шоу бизнес, т.б
байланысты қазақ тіліндегі контент, әлеуметтік желілер де кеңінен қанат жайып келеді.
Тақырыбымызға орай, қазақ тілінің қолданысында айқын көрінетін кейбір мәселелерге аз-кем тоқталып өтейік.
Біріншіден, компьютер мен ақпараттық технологиялар саласындағы лексика негізінен ағылшын тілінің терминдері, әрі олар тек орыс тіліндегі бейімделген нұсқасы бойынша қолданылып отыр
Ондағы терминдерді былайша топтас­тыруға болады: а) компьютерлік құрал-жабдықтар атауы (сканер, принтер, модем, монитор, дисплей, факс, плоттер, СD-ROM, DVD, ноутбук, ультрабук, нетбук, т.б.); ә) бағдарламалық қамтамасыз ету (жабдықтаманы, жасақтама, қамтым деген жарыспалы нұсқалар да бар), операция­лық және процессорлық жүйе т.б
түрлерін атайтын сөздер (драйвер, интерфейс, максротар, мультимедия, пентиум, сервер, софт, стек, кэш, т.б.); б) ғаламтор желісіндегі атаулар (админ, баннер (banner), веб-мастер, интернет-магазин, интерфейс, контент, онлайн, оффлайн,  домен, логин, аккаунт, интерфейс, ip-адрес, сервер, сайт, блог, браузер, брэндинг, индексация, модем, провайдер, портал, скрипт, тэг, фрэйм, хакер, хост,  хостинг, чат, юзабилити,  рунет, қазнет, т.б.); в) әртүрлі өлшем бірліктердің атауын білдіретін сөздер (гигабайт, байт, килобайт, мегабайт, пиксель, кластер, слот, файл, т.б.).
Компьютер саласында қазақы терминдер аздау болғанымен, кеңінен қолданысқа енгендері де бар: ғаламтор, бағдарлама (программа), бағдарламашы, желі (сеть), желілік, желі ішілік, жүктеу, бұғаттау, сақтау, пернетақта, тінтуір, аналық жад, қатқыл диск, жасақтама, жеке парақша (жеке), т.б
Информатика саласындағы «Қазақша-орысша, орысша-қазақша терминологиялық сөздікке» (2014) сүйенсек, төл терминдердің саны арта түскен
Алайда іс жүзінде олардың қаншалықты қолданыста екендігі белгісіз
Ақпараттық технологиялар саласы кейінгі жылдары ғана қазақ тілінде қолданылып келе жатқандықтан, бұл саладағы қазақша терминдердің сирек болуы уақытша үдеріс деп үміттенеміз
Алдағы уақытта біртіндеп қазақи терминдердің қолданысы жиілеуіне, ағылшын т.б
шетелдік терминдердің тікелей сол тілдерден тіліміздің табиғатына икемдеп алу жағына мән берілу керек деген ойдамыз.
Мәтіндердің тілдік ерекшелігіне мән берсек, жаргон, сленг көп кездеспегенімен, шартты қысқартулар, көңіл-күйді білдіретін түрлі белгілер жиі ұшырасады
Сөз толық немесе қысқартылып жазылып, кейде ойдың шұбалаңқылығы немесе тым қарапайымдылығы байқалады
Бұл тілдік үдерісті сөйлеу тілінің жазбаша формасы ретінде қарастырсақ та, сөйлемдерді ­сауатты құрауға мән бергеніміз жөн.
Қазақ тілді сайттардың басым көпшілігі мемлекеттік органдар, мекемелер мен БАҚ сайттарына тиесілі
Алайда мемлекеттік сайттардағы негізгі мәлімет орыс тілінде жазылады да, қазақшасы көбіне жаңартылмайды немесе тиісінше жұмыс істемейді
Қазақ тілді сайттар ­туралы «mtdi.kz» сайтындағы мәліметтерге қарағанда, «қазақтілді интернет кеңістікте бар-жоғы 300-ге жуық сайт болса, олардың 15-20 пайызы ғана белсенділікке ие
Ал қалғандары мекеменің немесе ұйымның атын шығару үшін жасалған, жарнамаға ғана арналған сайттар» (27.09.2013) екен
Бұл үрдіс әлі де жалғасып келеді.
Тағы бір байқайтынымыз, бірқатар мемлекеттік орган, мекеме сайттарының атаулары орыс тілінде қалыптасқандығы
Осыған орай сайттың атауы ресми болып табылатын болса, атау беруде қандай қағида бар? Неге атаулар бірыңғай мемлекеттік тілде жазылмайы? Осы жағы да назар аударарлық мәселе
Неге екені белгісіз, бірқатар мемлекеттік органдар сайттарының атаулары мемлекеттік емес, ресми тілде жазылады
Мәселен, қаржы министрлігінің ресми сайты – «www.minfin.gov.kz»; Денсаулық сақтау министрлігінің сайты – «www.mz.gov.kz»; Мемлекеттік сатып алу порталы – «www.goszakup.gov.kz»; Ішкі Істер Министрлігінің сайты – «mvd.gov.kz»; Алматы қалалық статистика департаменті – «www.almaty.gorstat.kz», т.б
мұндай деректер іздесек табыла береді.
Ал кейбір мемлекеттік мекемелер сайттарының қазақша жазылуы құптарлық жайт
Мәселен, Орталық коммуникациялар қызметі – «www.ortcom.kz», Қазақстан Республикасы Әділет министрлігі – «www.adilet.gov.kz», ҚР Үкіметі – «www.ukimet.kz», Дәрілік заттарды, медициналық мақсаттағы бұйымдарды және медицина техникасын Сараптау ұлттық орталығы – dari.kz т.б
Біздің ойымызша, веб-сайттың атауы мемлекеттік органның ресми ­атауы болғандықтан, мемлекеттік тілде жазылғаны дұрыс.
Ал қазақ тілді БАҚ сайттарының қазақшасын үлгі етуге болады
Көбіне ғаламторды пайдаланушылар осы сайттарды қолданады
Соңғы жылдары газет-журнал, оқу орындары, ғылыми-зерттеу ­институттары өз сайттарын жасап, бұқаралық жаңа сайттар қатары да көбейді.
Қазіргі бірқатар сайттардан мақала­ларды кирилл қаріптерімен қатар латын және төте жазуында қатар оқуға болады
Бұл тәжірибе республикалық «Егемен Қазақстан», «Ана тілі», «Түркістан» газеттерінің сайтында, «abai.kz», «baq.kz», «ult.kz» электронды ақпараттық порталдарында қолданысқа енген
Жалпы кез келген веб-сайттағы материалдардың үш қаріппен берілуінің өзіндік артықшылығы мен тиімді тұстары бар
Себебі сайттың таралу географиясы, оқырмандар аудиториясы да кеңейе түседі.
Қорыта айтқанда, қазақ тілінің мемле­кеттік тіл ретіндегі қызметін дамыту үшін нақты шараларды қолға алып, ғалам­тор­дағы қолданыс аясын кеңейтіп, бұл бағытта жүйелі жұмыстар атқарылуы қажет.
Алмас ҮДЕРБАЕВ,
Қ.И.Сәтбаев атындағы Қазақ ұлттық 
техникалық университетінің 
ассистент-профессоры, 
филология ғылымының кандидаты
