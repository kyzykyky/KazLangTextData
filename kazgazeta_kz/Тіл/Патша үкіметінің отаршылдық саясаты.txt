ХVІІІ ғасырдың екінші жартысынан бастап, қазақтың Кіші жүзінде хандық билік әлсірей бастады
Осындағы рулық қауымдардың  1748 жылы Әбілқайырдың ұлы Нұралыны  хан етіп сайлауы бұл үрдісті жеделдетіп жіберді
Ол Ресей билігіне әкесінен де гөрі тәуелділік танытып, аюдың құшағына ашық ене бастады
Сондықтан да оның әкесі Әбілқайырдың ескі жауы, шекті руын билейтін Батыр сұлтан  Нұралыны мойындамай, Кіші жүздің оңтүстік-шығыс жағын, яғни Сырдария аймағын жеке хандық ретінде билеп-төстеді
Ресейден тәуелсіз болуды көздейтін қазақ рулары осы Батырды қолдады
Осылайша, Кіші жүз, шын мәнінде, екі хандыққа бөлініп кетті
Нұралының оңтүстікте Хиуа хандығымен, ал батыста қалмақтармен қарым-қатынастары да шиеленіске түсті
Осыны пайдаланған Ресей билігі Кіші жүз аймағына ентелей бастады. Халық қаһарының үдеп кетуіне хан­ның өзінің және балаларының патша шенеуніктерімен бірігіп, туған халқын аяусыз қанаулары да себеп болды
Мысалы, Жайықтың арғы бетіне мал айдап өткендері үшін әр түтін хан тұқымдарына бір жылқыдан және бір қойдан салық төлеулері керек еді
Бас көтере бастаған халыққа 1783 жылдың орта шенінде Байбақты руының старшыны Сырым Датұлы келіп қосылды
Екі жылдан соң бүкіл Кіші жүз аймағын қамтыған бұл көтерілістің басты мақсаты – отаршылдардың қолшоқпарына айналған хандық билікті жою болды
Мұны байқаған әрі Кіші жүзді бейбіт жолмен жаулауды көздеген ІІ Екатерина патшайым үкіметі генерал-губернатор Игельстром жасаған жобаны қабылдады
Бұл бойынша Кіші жүзде хандық билік жойылып, енді елді Орынбор генерал-губернаторлығына бағынатын «Пограничный суд» деген мекеме билейтін болды
Жергілікті жерлерде рубасыларды біріктіретін «Расправа» деп аталатын мекемелер құрылды
Алайда ашықтан-ашық отаршылдық пиғылдағы мұндай саяси жүйе өзін-өзі ақ­тамады
Ықпалды рубасылар Расправаларға мүше болуға асыға қоймады
Амалы құрыған патша үкіметі 1791 жылы қайтыс болған Нұралының орнына алғаш – Ералыны, одан соң Есім және Айшуақты бірінен соң бірін хан етіп тағайындады
Бұлар, шын мәнінде, отаршылдық жүйе қолындағы «қуыршақ» хандар еді
Дегенмен сұлтандардың үлкен бөлігі осы хандарды қолдап, Сырымға қарсы шықты
Мұның өзі олардың уақытша болса да, тақта отыруларына мүмкіндік бере тұрса да хандық жүйенің беделін халық алдында мүлде түсіріп жіберді
ХІХ ғасырдың соңына қарай қазақ еліне көрші мемлекеттер өздерінің экономикалық мүдделерін қанағаттандырумен шектелмей, қазақтарды саяси тұрғыдан да мүлде тәуелсіз елге айналдыруға ашықтан-ашық күш сала бастады
Мұндайда әсіресе Ресей үлкен белсенділік танытты
Ресейдің солтүстіктегі әскери линиялары қазақтарға тиісті 750 мың га
құнарлы жайылымдар мен суы мол аймақтарды көпе-көрнеу өз меншіктеріне жатқызып, күшпен меншіктеніп алды
Шығыстан Қытай да қарап қалмай, қазақтарға қарсы қатал да дөрекі саясат жүргізе бастады
Осындайда Абылай хан бастаған қазақ билеушілері екі алпауыт державаны да көтермелеп, алдарқату саясатын жүргізуге мәжбүр болды
Қазақ елін оңтүстіктен және оңтүстік-шығыстан Хиуа және Қоқан хандықтары да алқымдап, көпе-көрнеу қысымға алды
1799-1809 жылдар аралығында Қоқан билеушісі Әлімхан Ташкент, Түркістан және Әулиеата аймағындағы қазақтарды жаппай қырғынға ұшыратып, оларды аяусыз тонады
1806 жылдан бастап Хиуа тағына отырған Мұхаммед-Рахим да Сыр бойындағы Кіші жүз қазақтарына жортуылдар ұйымдастырып, тізесін мықтап батырды
Осындайда «қазаққа қол ұшын берер» деген Бұхар хандығы да іргесін қымтап, аулақтана түсті
Енді қазақ билеушілері амалсыздан Ресейден көмек сұрады
Ал ол болса, Хиуа хандығымен қарым-қатынасын бұзудан қаймығып, қа­заққа көмек көрсетуден тартынып қалды
Осындайда халық наразылықтарын өздерінің қарақан бастарының мүдделеріне пайдаланып қалуды көздейтін тарихи тұлғалар тарих сахнасына шыға бастады
Олардың арасында хан тағына құлшынған Әбілқайыр тұқымдарының бірі – Қаратай сұлтан ерекше белсенділік танытты
Жолы жағынан ол хан тұқымдары арасында тақты иеленуге құқылы да емес еді, бірақ жергілікті сұлтандар оны 1797 жылы таққа отырғызды
Алайда патша үкіметі оны хан ретінде мойындамай, 1805 жылы Кіші жүз тағына Айшуақтың ұлы Жантөрені, одан соң 1812 жылы оның туған бауыры Шерғазы сұлтанды отырғызды
Мұның өзі мансапқұмар Қаратайды тұқыртып тастады
Кіші жүздегі ауызбірліктің жоқтығын пайдаланған патша үкіметі оны саяси тұрғыдан бөлшектеуді көздеп, 1812 жылы Жайықтың арғы бетіндегілерді Бөкей ордасына біріктіріп, оған Бөкей Нұралиевті хан етіп тағайындады
1815 жылдан бастап Кіші жүз аймағында Хиуа ханы Мұхаммед-Рахимнің озбырлығына қарсы күресте бұрынғы Хиуа ханы Қайыптың немересі Шекті тайпасын билеуші Арынғазы сұлтан ерекшеленді
Әділдігімен халық құрметіне бөленген оның қол астына Орта жүздің батысындағы кейбір рулар да қарай бастады
Халықтың біразы Арынғазыны азаптан құтқарушы тұлға ретінде мойындап, оны Шерғазының орнына хан етіп тағайындауды ұсынды
Алайда мұның өзі Ресей билеушілерін қатты шошытты
Олар Хиуаның басқыншылығына қарсы күресте зор бедел жинаған ірі тарихи тұлғадан құтылу жолын іздестіріп, ақырында Арынғазы сұлтанды Петерборға алдап шақырып алып, оны шалғайдағы Калугаға жер аударды
Туған халқынан еріксіз қол үзген, орыс тепкісінде тұншығып, құса болған Арынғазы 1833 жылы жат жерде қайтыс болды
Мұндай озбырлық Кіші жүзде үлкен наразылық туғызды
Мұны Табын тайпасының белгілі батыры Жоламан Тіленшіұлы басқарды
Патша үкіметінің отаршылдық саясатының салдарынан бұл кезде, Орта жүзде де ах­уал ушыға түсті
Өздерінің «айтқанына көніп, айдауына жүре қоймаған» және қазақтарды Қытай аймағына көшіп кетуге үгіттеген Уәли ханның ықпалын төмендету үшін патша әкімшілігі онымен қабаттастыра Барақтың ұлы Бөкейді Орта жүзге хан етіп тағайында­ды
ХІХ ғасырдың 20-жылдарында Орта жүздің хандары – Бөкейдің және Уәлидің қайтыс болуы патша үкіметінің отарлау саясатын заңдастыруына аса қолайлы жағдай туғыз­ды
Осындай мақсатпен М.М.Сперанский негіздеген «Сібір қырғыздары туралы жарғы» деп аталатын жаңа заң қабылданды
Ол бойынша Орта жүзде хандық билік жо­йылып, оның орнына аға сұлтандар институты енгізілді
Орта жүз аймағы Омбы облысына қарайтын әкімшіліктерге – округтерге, ал олар – болыстарға, болыстар ауылдарға бөлінді
Жаңа отарлау жүйесін қазақтардың қарсылықсыз қабылдауын жеңілдету үшін болыстарға бөлу аумақтық емес, рулық негізде жүргізілді
Сондай-ақ болыстарды басқаруға сайланатын сұлтандар байырғы хандар тәрізді мұрагерлік тәртібін пайдаланды
1824 жылы, осылайша, Кіші жүздегі хандық билікті жою да жүзеге асырылды
Оның айырмашылығы – Кіші жүз аймағы енді үш бөлікке бөлініп, олардың әрқайсысына патша әкімшілігі жеке сұлтандарды билеуші етіп тағайындады
Мұнда сұлтандарды сайлау жүйесі қарастырылмағандықтан әрі бұрынғы Кіші жүз хандары тәрізді сұлтандар да патша әкімшілігі тарапынан, жоғарыдан тағайындалатындықтан жергілікті халық Ресейдің жаңа отарлау жүйесінің енгізілгенін дер кезінде аңғара да алмай қалды
Патша үкіметінің осындай саяси айла-шарғыларына қарамастан, қазақ халқы отарлауға қарсы бытыраңқы күресін тоқтатпады
Исатай мен Махамбет, Кенесары хан, Жанқожа, Бекет пен Есет, Садық, Иса мен Досан басқарған ұлт-азаттық көтерілістері ерліктің асқан үлгілері ретінде тарихта қалды
Алайда бір орталықтан басқарылатын мықты мемлекеті, тұрақты әскері бар Ресей тәрізді алпауыт империяға қарсы тұрар дәрмені болмаған, экономикалық және саяси дамуда кенже қалған және өзара жауласқан көрші елдерден ешбір қолдау таба алмаған қазақ елі осылай орысқа отар болды
 Талас Омарбеков, әл-Фараби атындағы Қазақ ұлттық университетінің Қазақстан тарихы кафедрасының меңгерушісі
