Белгілі суретші, Қазақстан Республикасы Суретшілер одағының мүшесі, Тыл ардагері Тұрсын Абуовтың туындылары қалың жұртшылыққа сұрапыл соғыс жылдарын бейнелеген туындыларымен таныс
Суретшінің соғыс тақырыбындағы қай суретін алсаңыз да, көз алдыңызға сол заманның тынысын әкеліп, соғыс тауқыметін дәл жеткізе білуімен ерешеленеді
Бұл да кездейсоқ емес.

Суретшінің балалық шағы соғыс жылдарымен тұспа-тұс келді
Ол Алматы облысы, Іле ауданының Қызыл Ту-3 колхозында дүниеге келген еді
Өзі соғысқа бармаса да, әкесін бес жасында соғысқа аттандырған суретші әкесімен сол бойы байланысын жоғалтқан
Бала Тұрсын болса, жастайынан қиыншылық көріп, анасына қолқанат болып, масақ тереді, анасымен бірге ертеден қара кешке дейін егін басында жұмыс істейді
Содан Талғар қаласындағы мектеп-интернатқа оқуға түседі
Кейін Алматыдағы келіп Н.В.Гоголь атындағы көркемсурет училищесін бітіріп шығады
Оқу орнын бітіргеннен кейінгі алғашқы жұмыстарының бірі 1967 жылы салынған «Домбырамен натюрморт» деген туындысын көпшілікке ұсынған еді
Бұл жұмысы қазақ бейнелеу өнерінің тарихы кітабына енгізілген
Ал 1971 жылы салынған «Жүзім жинау» туындысы Ә.Қастеев атындағы Мемлекеттік өнер музейінің көрмесіне жиі қойылады
1969 жылдан бастап Қазақстан Суретшілер одағының мүшесі, 2009 жылы Қазақстан Суретшілер одағының ұйымдастырылуымен өткен республикалық форумға қатысып, бірнеше шеберлік сабақтарын өткізді
«Қазақстанның еңбек сіңірген қайраткері» атағы белгісін Елбасы өз қолымен табыс­тады.
Суретшінің шығармашылық қоржынынан Ұлы Жеңіске ­арнап сал­ған сюжеттік картинала­ры, порт­реттері мол кездеседі
Атап айт­қанда, «Әлия Молдағұлова» (1984 ж.), «Екі мәр­те Кеңес Одағының Батыры Тал­ғат Бигельдинов портреті» (1970 ж.), «Курстық қойылым» (1966 ж.), «Бай­мұхамет Шынтеміров (­гвардия лейте­нан­ты) – менің бірінші ұстазым»
«Қы­зыл Ту -3» колхозы», «Ана жүрегі» (1968 ж.), «Жамбылдың батасы» (1978 ж.), «Бірінші қорғаныс ми­нистрі, гене­рал-лейтенант С.Нұрмағаметовтің портреті» (1974 ж.).
Суретшінің 1984 жылы салған «Әлия Молдағұлова» портреті соғыс тақырыбын арқау еткен өзге суретшілердің туындыларынан басқаша
Қазақтың батыр қызын бейнелеуде оның қолында ұстаған дала гүлі мен пилотканың астынан көрініп тұрған толқынды шашынан-ақ ерекше нәзіктік пен сұлулық лебі байқалады
Ал сол қолына ұстаған қаруынан оның жүрегі қандай нәзік болса да, ешқандай жаудан қорықпайтын қайсарлығы мен батылдығы басым екенін көрсетеді
Артқы жақтағы қызғылт-сұр түстің таңдалуы соғыс пен бейбітшіліктің үйлеспейтінін білдіреді
Сол соғысқа өзінің қатарынан қалмай қатысқан, ауылға аман-есен оралған ұстазы Баймұхамет Шынтеміровтің портреті де Жеңістің 65 жылдығы кезеңінде жазылып, ұстазға деген құрметті көрсетеді
Ұстазының әжімді жүзі мен ағарған самайы соғыс зардабын бір кісідей тартқан ардагердің бейнесін суреттесе, оның кеуде толы ордені мен медальдары бейбіт өмірдің жарқын көрінісін айқындайды
Ал «Екі мәрте Кеңес Одағының Батыры Т.Бигельдиновтың портреті» картинасы (1970 ж.) Мәскеу қаласындағы Орталық Қарулы Күштер мұражай қорына қойылған.

Суретшінің Жеңістің 70 жылдық мерейтойына арналған жаңа жұмыс­та­рының бірі – «Отан қорғаушылар» туындысы
Бұл туындыда елін жаудан азат ету жолында қаза тапқан батырларымыз бейнеленген
Шығармада Кеңес Одағының екі мәрте Батыры атағын иеленген Талғат ­Бигельдинов, суретшінің немере ағасы Әбділ Төлепбергенов, оң жақ бұрышында мерген Әлия Молдағұлова және армия генералы Черняховский бейнеленген
Бұл суретші қиялынан туындаған мазмұнды көркем шығарма.
Соғысқа қатыспаса да, соғыстың тауқыметін өз құрдастарымен бірге көрген суретші Тұрсын Абуов бүгінде тыл ардагері ретінде Ұлы Жеңістің 70 жылдығын өзі сияқты замандастарымен бірге қарсы алды
Жеңістің жақындауына белі қайысып еңбек етуімен үлес қосқан бір кездегі жалаң аяқ бала, бүгінгі абыз қария бұл мерекені барлық ардагерлер сияқты асыға күтетіні белгілі
Қазақ бейнелеу өнерінің қадірлі қариясы өзі тұрған үйін мұражайға айналдырсам деген ойы да бар екендігін жасырмады
Бұл ниетінің іске асуына біз де тілектеспіз.

Айнұр КЕНЖЕҚҰЛОВА,
М.О.Әуезов атындағы 
Әдебиет және өнер институты
Бейнелеу өнері бөлімінің
кіші ғылыми қызметкері
