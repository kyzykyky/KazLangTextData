Әрбір этностың мәдениеті мен бар болмысы оның тілі арқылы сақталатындығын тарихи-рухани дереккөздер дәйектейді
Сол мағынаны тіл арқылы ашу «мәдениетті танудың кілті» ретінде қазіргі ұрпаққа дәстүрлі мәдениетті танытады
Ол кілт тілде сақталған этномәдени ұғымдардың мәдени фонын анықтау арқылы ашылады десек, бұл мақсатта сан қилы сөздіктер мен көне тілді, тарихи-көркем мәтіндерді, кестелі сөзді зерттеп, мұрағаттарды ақтарған ғалымдардың ерен еңбегі белгілі
Сонымен бірге осы жолдағы ғалымдар өз зерттеулерінің дәйегін, түсініктемесін көненің көзіндей, зердесі ерекше, қазіргі прагматика мен жедел сипат билік еткен заманда асыл құндылықтарымыздың шырақшысындай болып қалған жәдігер-тұлғалардың еңбектерінің деректерімен толықтырады, дәлелдейді, рухани жадымызды жаңғыртады
Сондай абыздарымыздың бірі – бүгінде бұл дүниеден өткеніне жыл толып отырған, Қазақстанның мәдени-әлеуметтік, ауылшаруашылық, басқа да сан түрлі қоғамдық салаларының дамуына қажырлы еңбегімен атсалысқан, қоғам қайраткері, ғалым, жазушы, этнограф Ж.Кейкин
Оның қолданыстан шыға бастаған, ұмыт болуға айналған қазақ тіліндегі сегіз мыңға жуық мақал-мәтелді жинап жариялаған (Атадан өсиет, анадан қасиет, 7777 мақал-мәтел
– Алматы: «Өлке», 2010; Қазақ мақал-мәтелдерінің Алтын кітабы
– Алматы: «Аруна», 2011) кітаптары мен салт-дәстүр, әдет-ғұрып, т.б
әлеуметтік атауларды жүйелеп берген «Қазақы атаулар мен байламдар» (Алматы: «Өлке», 2006) атты танымдық еңбегінің, т.б
маңызы ерекше.
Біріншіден, бұл еңбектердің ішкі мазмұнын танытып түсіндірудегі ерекше сипаты – жүйелілік мазмұнға негізделген ішкі тәртіп пен реттілік
Бұл қасиет дәстүрлі қалыптасқан мәдениеттің негізгі көрінісі екені белгілі
Олай болса, мұндай зерделі, дәйекті еңбектер қазақтың қалыптасқан, дәстүрлі, төл мәдениеті болғанын дәлелдейді
Екін­шіден, Ж.Кейкин мұрасындағы осы заң­дылық автор болмысымен тұтасқан текті тұлғаның парасат биігі, баппен сөйлейтін байсалды мінезі, бір қарағанда паң, кербез қалпымен астасқан ішкі мәдениетінен туын­даса керек.
Ж.Кейкиннің ғұламалық, зерттеушілік тұлғасын толықтыратын жеке басының ізгілік, бауырмашылдық, мәмілегерлік сияқты адами қасиеттері толықтыра түсетінін «Кейкі ұрпағы» (2008) деген шежіре еңбегінен де көреміз
Бұл еңбек өзінің ауқымдылығымен, ше­жі­реге қатысты ғылы­ми-әдістемелік негізімен, әулеттің тарихын тұтас қамтитын бай деректік мәлімет­термен дәйектелген, мол танымдық ақпараттылығымен ерекшеленіп, осы саладағы ізденістерге нақты жүйелілік сипатымен үлгі боларлық
Ж.Кейкиннің мұрасының құндылығын кәсіби, ғылыми тұрғыдан бағалау керек
Оның еңбектері – тумысынан парасатты, қазақтың қара сөзінің мәнін бағамдай алатын, ел ішіндегі әдет-ғұрыпты, салт-дәстүрді, көне сөздер мен аңыз әңгімелерді көп білетін құйма-көкірек, шежіре-адамның, зердесі терең тұлғаның ғалымдардың, этнографтардың еңбектеріне сүйеніп, керек жерінде толық­ты­рып отыратын, өмір тәжірибесін зерде­леп, пайымдауының нәтижесінде туып, халық кәдесіне жараса деп жүйелеп ұсынған еңбектер.
Мысалы, қазақ тіліндегі киімнің (жасқа, әлеуметтік топқа, гендерлік сипатқа, салтқа, (құдалық, т.б.) рәсімдерге қатысты, істелген материалы мен тігілу сәніне, түрлеріне (бас киім, аяқкиім, т.б.), кәсіп-қызметке, т.б
қатысты атаулардың, зергерлік бұйымдардың (сақина, жүзік, сырға (мысалы, сырғаның 40-тан аса түрінің атауы көрсетілген), моншақтың (жақмоншақ, бетмоншақ, талмоншақ), т.б
әшекейлер түр­лері (шортас, қозотаға, тана, көктас, жыға жақтау, шытық, жемелек, т.б.) атауларының жіктеліп берілуі қазақтың қалыптасқан, дәстүрлі төл мәдениетінің танымдық, соған сай рухани-эстетикалық тұтасқан жүйесін айғақтайды
Мысалы, зергерлік бұйымдар, киіз үй дайындауға қатысты әрекеттер (шытыра, су жүгірту, ырғақ, сарнау, мор, тезге салу, т.б.) мен құралдардың (күйенталы таразы, саусақ қалып, сандал, оқбақыр, талқы, қадаубас, түртпе, шекіме, маймөңке), т.б
атауларының Х.Арғынбаев, Д.Шоқпарұлы, Р.Шойбеков еңбектеріндегі деректерінен жинақталып, толықтырылып, бір этномәдени жүйеде, тұтастықта берілуінің танымдық тиімділігі жоғары.
Қазіргі ұрпаққа ата-бабамыздың талай жаугершілік заманды басынан өткеріп, ұлан-ғайыр жерімізді қорғап, ата қонысымызды сақтап қалған ерлік дәстүрін дәлелдейтін бір айғақ – тілде сақталған қазақ батырлар киімі мен қаруының атаулары десек, аталмыш еңбекте олар да жинақталып, жүйеленген: сауыт (кіреуке, бадана, берен, аймауыт, ақсырмал, бектар, жалаңқат, зере, көбе, торғауыт, шарайна, ақсауыт, пыран, жеңсе, бұтырлық (бұтлық), тізелік, кежім (атты жау қаруынан қорғайтын сауыт, т.б.), дулыға (көбелі, қаттама, тұтас, томағалы, алтын айдарлы, құрама, жығалы, т.б.).
Қазіргі таңда ұлттың төл табиғатын (мәдениетін, тарихын, шығармашылық өресін) тереңірек білгісі келетін өскелең ұрпақтың зерек өкілдері үшін, мемлекеттік тілдің толыққанды қоғамдық, т.б
қызметіне ықпал ететін терминжасам ісі үшін бұл тектес еңбектер – баға жетпес қазына.
Осымен байланысты Жәрдем ағамыз­дың қазақ мәдениетіне сай ата-тектік, туыстық қатынасты атаулардың тарихшы-этнографтардың еңбектеріне сүйене отырып, белгілі бір жүйеде берген және кейбірінің қазіргі ұрпақ қолданысына қажет мағыналарын жіктеп түсіндірген тұстарына назар аударсақ: қара шаңырақ, әулет, жамағайын, қабырға ағайын, жаушы, бауыздау құда, қызылқұда, кетқұда, қолбала, анда, т.б
Немесе қазақ дүниетанымындағы адамның жас мөлшерінің жіктелімінің тілдік көрінісінің толық жүйесі берілуіне көңіл бөлсек: шақа, шарана, бәтен, нәресте, бөбек, сәби (көдек), бүлдіршін, қызыл қарын бала, көрбала, жеткіншек (қара), өрен, жасөспірім (науша), ұлан.
Ал қазақ тұрмысында бесіктің тек нәрестеге арналып жасалған ағаш төсек ретіндегі бұйым ғана емес, «мәдени мұра, ұлт өнерінің төл туындысы, тәрбие құралы, қорғаушы, киелі ұя» екенін ғалымның жіктеп берген бесіктің құрылымы, жасау-жабдықтары атаулары, соған қатысты қалыптасқан киелі сөз байламдарының түсініктемелерінен де көреміз: иткөйлек, бесік тойы, бесік жыры, т.б.
Мысалы, иткөйлек ұлт танымының миф­тік деңгейдегі тотемдік мәнімен сабақтас тү­сін­дірілсе, бесік жырын «тербеліске ыңғайлы саз­ды әуенмен, ырғақты сөзбен, ақ сүтімен бала­сының қанына, санасына сіңіретін, ұлт­тық рухты тәлімінің мәйегі ретіндегі тәрбиелік мәні зор поэтика, ананың адами дүние­танымы, мейірімі, пәк тілеуі» деп анықтайды.
Бұрыннан таныс оқулықтардағы қасаң, хрестоматиялық анықтамалардан гөрі бұл түсініктеменің «төл мәдениетіміздің тереңіне бойласам» деген зерделі ұрпаққа берері мол екені даусыз.
Ж.Кейкин мұрасының арқауы ретіндегі қазақы атаулар мен байламдардың, жұмбақтар мен мақал-мәтелдердің негізін құрайтын сандар жүйесінің сырлары жұмбақтар, мақал-мәтелдер, т.б
кестелі сөз орамдары арқылы халықтық ой-байламдар мен философиясы, ойлау жүйесі түсіндіріледі: бір – «бірегейлік», «ерекшелік», үш – «жарасымдылық» (үш жұрт, үш жүз), төрт – «кеңістік» (төрт құбыла, «төртеу түгел болса, төбедегі ке­леді»), бес – «ерлік, сайма-сай болу» (бес парыз, бес аспап, бес қару), жеті – «терең та­мырлы байланыс», «әлем сәулеті» (жеті ата, жеті ұрпақ, жеті ғалам, жеті амал, жеті керемет), қырық – «имандылық», «әдет-ғұрып» (қырқынан шығару,қырқын беру).
Осы еңбектерде жинақталып, жүйеленіп көрсетілген төл мәдениетімізге сай ой таразылау мен екшеудің тілдегі сандық көріністері арқылы қалыптасқан қазақы байламдары мен өзіндік тұжырымдары пайым тереңіне бойлатып, танымымызды кеңейте түседі: үш із (бала, бақыт, байлық); үш ғайып (қонақ, несібе, ажал); үш тұл (қайратсыз – ашу, тұрлаусыз – ғашық, шәкіртсіз – ғалым); үш дауасыз (тумақ-өлмек, тағдыр, кәрілік); үш көз (бұлақ – су анасы, тұяқ – жол анасы, құлақ – сөз анасы); үш қазына (ер қазынасы – жүрген із, ел қазынасы – көне көз, тіл қазынасы – ескі сөз); төрт сәуегей (жауырыншы, тамыршы, есепші, құмалақшы); төрт тірек (иман, білім, ақыл, салауаттылық); төрт асыл (түйеде – жампоз, жылқыда – тұлпар, сиырда – тынжы, қойда – құтпан); бес сайыс (мергендік, күрес, бәйге, айтыс, жаяу жарыс); жеті қат жер (тұңғиық, жы­лан, су, қос балық, қара тас, көк өгіз, жер); жеті жұрт (Үрім, Қырым, Қытай, Тұран, Шам, Мысыр, Шын-Машын); ер жігіттің жеті қасиеті (қаны – атта, қуаты – қыранда, сенімі – тазыда, сұсы – кездікте, серті – қақпанда, оты – мылтықта, әдіс-айласы – ау жылымда) және т.б.
Ж.Кейкин жүйелеп ұсынған этномұра­лық, танымдық тілдік деректердің бір көзі – ұлттық әдет-ғұрыптың, салт-дәстүрдің қызықты әрі ширақ көрінісін тәрбиелік және салауаттық жүйе ретінде анықтаған, қазақтың көшпелі тұрмыс жағдайы мен мәдениетіне сәйкес қалыптасқан ұлттық ойын­дар атау­лары
Соның негізінде көрсетілген қазақ ойындарының бай тақырыбы мен түрлері таңғалдырады: ойшылдық (35-тен аса), тұрмыстық (45-тен аса), сауықтық (40-тан аса), спорттық (92-ден аса), асық (30-дан аса) және т.б
ойындары көрсетілген.
Ал жай қызық үшін айтылатын ойын емес, балалардың тіл сындырып, тіл үйренуіне себепші жаңылтпаштық сөз үлгілерін ағамыз «шағын жанр» деп бағалап, нақты түрдегі оларды дәйектейтін мәтіндерін ұсынған.
Байқап отырғанымыздай, тілдік қазынаның сүбелі саласының бірі және бүгінде жалпыхалықтық қолданыста жоқ кейбір байырғы көне сөздер мен сөз тіркестері – мәдени әрі тарихи ақпараттар көзі және арнайы зерттеу арқауы
Тілдің танымдық, мұрагерлік қызметі негізінде сан ғасыр құпиясын бойына сақтаған этнотілдік деректер – ана тілінің қорында мәңгілікке сақталған сарқылмайтын құндылық
Ол – сан ғасырдың тарихи-әлеуметтік жағдайы, ата-бабаларымыздың елдік, ерлік салты, мәдени-рухани ғұрпы, тағдыры сипатталған қазақ мәдениеті мен дүниетанымының энцик­лопедиясы, этномәдени коды.
Мысалы, Ж.Кейкин мұрасында қазақ даласының негізгі заңы, ұлттық қағида мен тұтастығының ұйытқысы саналған «Жеті жарғының» құқықтық сипатын атап көрсете отырып, өнер құны (би-шешен, ақын-жырау, атақты домбырашы-күйші, әнші, батыр құны), сүйек құны (өлтірілген адамның сүйегі еліне, туыстарына жеткізілмей, жат жерде жерленгенде белгіленетін қосымша құн) ұғымдарына ерекше назар аударылады
Мысалы, қылмыскердің мінген атының, марқұм мәйіті артылатын қара нардың, қылмыскердің қолданған суық қарудың, қанды кілемнің, қара тонның, сары жаулықтың құны берілуі тиіс екені туралы түсіндіріледі.
Осы сияқты қазақы мәдени-тұрмыстық сипаттың Ж.Кейкин еңбектерінде берілген бір жүйесі – қазақтардың ата кәсібі мал шаруашылығына қатысты өнер мен өнім түрлері (киіз, киіз үй, өрмек, ши, т.б.), соған сабақтас қалыптасқан рухани мазмұнды қазақы байламдарының атаулары (дастарқан, қонақасы, соғым, т.б.) салт-дәстүрлеріне байланысты
Сондықтан да зерттеуші қазақтың төрт түліктің киесі мен тектілігіне аса мән берген танымын бейнелейтін мынадай қазақы атауларды жүйелеп көрсетеді: ақ нар, боз айғыр, көк бұқа, көк қошқар сияқты бейнелі орамдары, түйенің әрбір жасы мен жынысын белгілеген нарбота, тайлақ, сүттайлақ, бүлдіршін, құнанша, дөненше, тығыршын, соқтан, буыршын, атан, інген, тұмса және т.б., асыл тұқымына қатысты: үлек, жампоз, біртума, қоспақ, қылағай, бекбатша, қолбатша, т.б., жылқының осындай сипатын көрсететін: сойтал (4 жасқа шығар ұрғашы жылқы), қамшы кесті (айғырдың үйіріне қарай алмаған кезі), сәурік (жаңадан үйір алған жас айғыр), наз бедеу (әсем жүрісті, көрікті жарау бие), қарабайыр, құр ат, ереуіл ат, т.б.
Сол сияқты аталған еңбектерде көрсе­тілген қазақ тұрмысындағы саятшылық өнерге қатысты атаулар жүйесі адамның қазақы болмысын бейнелеуде қалыптасқан сөз тіркестеріндегі ассоциациялық сипаттың төл мәдениетпен сабақтастығы таңғалдырады
Мысалы:
«Жембасар – сұқ саусақ
Сығым – ортаңғы саусақ
Шеңгел – шынашақ саусақ
Тегеурін – өкше саусақ» сияқты бүркітке қатысты берілген қазақы байламның келтірілуі адамды сипаттайтын тегеуріні мықты, шеңгелін батыру тәрізді тіркестерді дұрыс түсінуге көмектеседі.
Әрине, танымы терең, дерегі мол ­Ж.­Кей­кин мұрасының мазмұнын бір мақалада түгел тәп­тіштеп сипаттау мақсат емес
Оның зерттеуін жоғарыда аталған он бес томдық «Қазақ әдеби тілінің сөздігінің» дәйегі ретінде, басқа да қазіргі тіл арқылы ұлтты тану мен танытуға бағытталған зерттеу еңбектерімізде (Ж.Манкеева «Қазақ тіліндегі этномәдени атаулардың танымдық негіздері», Алматы: «Жібек жолы», 2008 ж.) пайдаландық, ал мұрасының зиялы ортаның, білсем деген ұрпақтың игілігіне айналып отырғаны да шындық.
Шын мәнінде, біздің ойымызша, әз азаматтың бұл қырларының да түп өзегі біз сөз еткен – тіл мұрасымен тамырлас
Олай болса, ұлт көсемі А.Байтұрсынұлының «Сөзі жоғалған жұрттың өзі де жоғалады» деген қағидасын берік ұстанған Ж.Кейкин ағамыз тектес тұлғалардың еңбектерінің мәні танылып, құндылықтар қатарынан орын алса ғана аға толқын аманаты мен рухы алдында парызымыз ақталмақ.
Жамал МАНКЕЕВА,
филология ғылымдарының докторы,
профессор
