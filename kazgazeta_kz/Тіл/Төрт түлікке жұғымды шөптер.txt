Қазақ есепшілері тек аспан денелері бойынша уақыт мөлшерін анықтап және жан-жануардың мінез-құлқын бақылау арқылы ауа райын болжап қана қоймай, төрт түлікке жұғымды шөптерді талғап бергізіп отырған
Есепшілердің деректеріне сүйенсек, олар жер көгін буын санымен есептеп анықтайтын болған
Қазақстан жеріндегі шөп атаулыны есепшілер мынадай буындарға бөлген:
Бір буын мен үш буын арасындағы шөп – көктемгі балауса шөп
Бұл шөптерге ерте көктейтін тақырдың отын жатқызады
Ол шөпті малшы қауымы жаз жайлауға көшкенде төрт түлікке береді
Әйтсе де, бұл балауса шөптердің өмірі қысқа
Олар шілдеде жеткілікті ылғал болмағандықтан және шақырайған күн көзіне шыдай алмай күйіп кетеді.
Бес буын мен жеті буын арасындағы шөп – жайлаудың шүйгіні
Бұл шүйгін шөпті мал сүйіп жейтіндіктен «жаз оты» деп атаған
Жаз отының тамырына қыс бойы жатып, көктемде еріген қар мен шамасына қарай жауған жауын-шашын ылғал беріп отырады
Бұл шөпті талғап жеген төрт түлік Үркер туғанда күйлі, әрі семіз болады
Соған орай «Үркер туса, сорпа ас болады» немесе «Үркер көтерілгенде шөп те көтеріледі, бидай да бас тартады» деген сөз қалыптасқан.
Жеті буын мен тоғыз буын арасындағы шөп – күзеудің қара оты
Ұлы шілдеде күйіп кетпей аман қалған бұл шөп күздің қарсаңында әбден пісіп, барлық құнары дәніне жиналады.
Тоғыз бен он екі буын арасындағы шөптерге ащы және бұталы өсімдіктер жатқан
Бұл өсімдіктердің тамыры тереңде болғандықтан, олар қара күзде немесе қыс басында пісіп, жетіледі
Қыстың бұл отына қопаның қалың нуы, саздың қамыс-құрағы және ойдың қара сорасы жатады.
 Гүлсінай ИСАЕВА
