1
Азаттықтың таңы атқалы 20 жылдың жүзі болды
Осынау тәуелсіздігіміздің тұғыры бекіп, еліміз еңсесін көтерген тұста мемлекеттік тілдің мәртебесі үшін біраз  ауқымды істердің атқарылғаны анық
Осы уақыт аралығында  тіл мәселесі төңірегінде қалада  жүзеге асқан жұмыстарға тоқталып өтсеңіз.
2
Тіл мәселесін шешуде  түрлі кедергілердің де кездеспеуі мүмкін емес
 Соларды атап  айтсаңыз.
3
Тәуелсіздіктің торқалы тойы қарсаңында мемлекеттік тілдің   мәртебесі  аясында қала көлемінде атқарылар  бірқатар шаралардың   жоспарымен  бөліссеңіз.

Мамай АХЕТ,
Алматы қаласы Тілдерді дамыту басқармасының бастығы:
1.Ұлттың тәуелсіздігінің бас­ты ны­шандарының бірі – тілі
Іргелі мем­ле­кеттердің тіл саясатын қадым заманнан басты назарда ұстайтыны да сондықтан
Елбасының соңғы Жолдауында да тіл мәселесі баса айтылды
Өзінің болашағын ойлайтын мемлекеттің қоғамдағы тілдің рөліне, мәртебесі мен қолданылу аясына, дамыту мәселелеріне баса мән беруі – заңды құбылыс
Ел іргесінің беки түсуі қа­зақ тілінің мемлекеттік мәртебеге іс жү­зінде толыққанды ие болуына байланысты екені қазіргі уақытта бәріне белгілі
Еліміз тәуелсіздікке қол жеткізген мерейлі жылдардан бастап, ана тілімізге баса көңіл бөлініп келеді
Тіл саясатында асығуға да, кешігуге де болмайтынын уақыттың өзі көрсетіп берді
1995 жылы қабылданған Ата Заңның 7-бабында «Қазақстан Рес­публикасындағы мемлекеттік тіл – қазақ тілі» деп нақты көрсетілген болатын
1997 жылы қабылданған «Қазақстан Рес­публикасындағы Тіл туралы» Заңында мемлекеттiк тiл – қазақ тілін барша аза­маттардың еркiн және тегiн меңгеруiне қажеттi барлық ұйымдастырушылық, материалдық-техникалық жағдайлар жасалатындығы да айтылған болатын.
Тәуелсіздік атты қасиетті ұғым жүрегіміздің төріне орнығып, еңсемізді тіктегеннен бергі жылдарда тіл саясатына қатысты іс-шаралар мемлекеттік деңгейде жүйелі жалғасып келеді
Қазіргі уақытта басқа ұлт өкілдерінің арасында мемлекеттік тілді үйренуге құлық танытушылардың көбеюі қуантады
Қаладағы барлық ұлт өкілдері өз балаларын қазақ тіліндегі балабақшаларға, мектептерге беруде
Қазақ тілі мемлекеттік тіл ретінде қоғамнан түбегейлі орын алатын күн де алыс емес.
Алматы қаласы бойынша мемлекеттік тіл саясатын жүргізуді жергілікті атқарушы орган ретінде Тілдерді дамыту басқармасы жүзеге асырады
Алматы қалалық Мемлекеттік және басқа тілдерді қолдану мен дамытудың өңірлік бағдарламасы бірінші рет 2007-2008 жылдарға, екінші рет 2009-2011 жылдарға арналып қабылданған болатын
Бағдарламаның мақсаты – Алматы қаласының жергілікті атқарушы органдарында, мемлекеттік мекемелер мен кәсіпорындарда, ұйымдарда мемлекеттік тілдің заңды мәртебесін орнықтыру, ұлт тілдерінің сақталуы мен дамуына жағдай жасау
Бүгінде осы бағытта жүргізілген жұмыстар Алматыдай ірі шаһарда жүзеге асыру бағыттары өз жемісін беруде.
2006 жылы Алматы қаласы әкімдігінің жанынан «Тіл» оқу-әдістемелік орталығы құрылды
Сонан бергі кезеңде мемлекеттік қызметшілерге қазақ тілі жүйелі түрде оқытылып келеді
Жүргізілген шаралардың нәтижесінде Алматы қаласының жергілікті атқарушы органдарындағы мемлекеттік тілдегі құжат айналымының орташа көрсеткіші жыл сайын арта түсуде
2006 жылы мемлекеттік тілдегі құжат айналымы 36,4% болатын, 2007 жылы – 55,8 %, 2008 жылы 60 % болды
2009 жылы – 65%, биылғы жылы бұл көрсеткіш 77%-ға жетіп отыр.
Алматы қаласының жергілікті ат­қарушы органдарында жұмыс істейтін мемлекеттік қызметшілердің қазақ тілінде іс жүргізе алатындары – 65%, әртүрлі деңгейде түсінетіндері – 27%, мүлдем білмейтіндері 8% құрайды.
Жергілікті атқарушы органдардың қызметкерлерінің қазақ тілінде іс жүр­гізу мүмкіндіктерін арттыру бағытында, әдістемелік көмек ретінде жыл сайын түрлі баспа өнімдері мен электронды бағдарламалар әзірленіп, таратылуда.
Бірінші кезекте түрлі салалар бо­йынша ресми ісқағаздарының үлгілері­нің жинақтары шығарылып, электронды нұсқасымен бірге кітап және диск түрінде таратылуда
Бұл жинақтар әр саланың қызметкерлеріне іс қағаздарын өз бетінше мемлекеттік тілде рәсімдеуі үшін көмек­ші әдістемелік құрал ретінде ұсыныла­ды
Қолданыстағы ісқағаздарының үлгіле­рі қазақ және орыс тілдерінде қатар берілген
Тиісті үлгінің электронды нұс­қасы арқылы қажетті құжатты сауатты түрде рәсімдеуге мүмкіндік ашылды.
Жергілікті атқарушы органдардың, кеден, медицина, санитарлық-эпи­де­мио­логиялық қызмет, қаржы, халықты жұмыспен қамту және әлеуметтік қорғау, сәулет және құрылыс, экология және қоршаған ортаны қорғау салаларының құжаттары үлгілерінің жинағы шы­ғарылды
2010 жылы жолаушылар көлігі және автокөлік жолдары, энергетика және коммуналдық шаруашылық, сот және адвокатура, ішкі істер және құқық, тұрғын үй және жер қатынаста­ры салалары бойынша ісқағаздарының үлгілерінің жинағы әзірленіп, электронды нұсқасымен бірге шығарылды.
Бұған дейін 15 сала бойынша шығарылған «орысша-қазақша тіл­дес­кіштерге» қоса 2010 жылы сәулет және құрылыс, білім беру және педагогика, ауыл шаруашылығы, төтенше жағдайлар, жер қатынастары салалары бойынша 5 тілдескіш әзірленіп, шығарылды
Аталған тілдескіштер – әр сала қызметкерлері үшін таптырмас көмекші құрал
Онда сала қызметкерлері мен келушілер арасындағы диалог үлгілері қазақ және орыс тілдерінде қатар берілген
Осыған дейін 12 түрлі сала қызметкерлеріне арнал­ған орысша-қазақша терминологиялық-анықтамалық сөздіктер жарық көрді
Соның ішінде 2010 жылы ақпараттық жүйелер, білім беру, сақтандыру, заң және құқық қорғау, спорт және туризм салалары бойынша 5 түрлі орысша-қазақша тер­минологиялық сөздік жарыққа шықты
Бос мемлекеттік әкімшілік лауазымдарға конкурс өткізгенде, қатысушылар ішінен мемлекеттік тілді еркін білетіндерді таңдап алуды басты назарға алу қажеттігін ұсынып отырмыз
Бұл мемлекеттік қызметшілер арасында қазақ тілінде іс жүргізе алатындардың санын арттыруға қолайлы жағдай туғызады.
Жоғарыда айтылғандай, Алматы қа­ла­сындағы жергілікті атқарушы органдар қызметкерлерінің 65%-ы қазақ тілінде іс жүргізе алатындар болса, қалған 35%-ы ауызекі тілде түсінісе алатындар мен мүлдем білмейтіндер
Соңғы санатқа кіретіндерге қазақ тілін оқыту, оларды мемлекеттік тілде іс жүргізуге үйрету – қазіргі таңдағы өзекті мәселе
Қазір Алматы қаласындағы мемлекеттік мекемелерде жаңа технологиямен жабдықталған 10 мультимедиалық кабинет жұмыс істейді.
Алматы қаласында қазақ тілінде білім беретін және тәрбиелейтін балабақша­лар мен мектептердің саны жылдан-жылға артып келеді
Яғни қалада қазақ тілін тұтынушылар қатары да күн санап көбеюде
Осыған сәйкес, қазақ тіліндегі оқыту құралдарына, әдеби шығармаларға және басқа да өнімдерге сұраныс өсіп отыр
Сұранысты қанағаттандыру мақ­сатында бағдарлама бойынша бірқатар жұмыстар жасалу үстінде.
2009 жылы мектеп жасына дейінгі және бастауыш сыныптардағы бүлдір­шіндерге арналған «Балаларға базарлық» деген атпен жалпы көлемі 16 сағаттық қазақ балалар әдебиетінің туындылары енген 2 аудиокітап, жасөспірімдер үшін «Асыл сөз» атты қазақ қаламгерлерінің шығармаларынан құралған аудиокітап, 2010 жылы «Асыл сөз» жинағының жалғасы ретінде 3 диск және «Шәкірттерге шашу» атты аудиокітапхана шығарылды.
2009 жылы 3 дискіден тұратын қазақ тілін үйренуге арналған бейнеқұрал жарық көрді
Оған әлем ертегілерінің желісі бойынша жасалған слайд-шоулар және «Бізді қоршаған әлем» деп аталған мультфильмдер енген
Сонымен бірге «Люблю, учу казахский» деген атпен 2 дискіден тұратын қазақ тілін өз бетінше үйренушілерге арналған электронды оқыту бағдарламасы әзірленді
Балабақша тәрбиешілерінің ұсынысын және қо­ғамдағы сұранысты ескере оты­рып, 2010 жылы «Алдар Көсенің көңілді оқиға­лары» атты анимациялық фильмдерді шығаруды қолға алдық
Әрқайсысы 10 минуттық, 3D форматындағы 30 сериялы бұл мультфильм­дерге телеарналар да қызығушылық танытуда
Жуық арада эфирге шығуы тиіс
Бұл өнімдердің барлығы қаладағы мектептер мен балабақшаларға тегін таратылды
Тұтынушылар тарапынан ерекше сұранысқа ие болып отырған бұл бағыттағы жұмыстарымызды биыл да жалғастырамыз деген жоспарымыз бар.
2
Шынтуайтына келгенде, ана тілінің тағдыры ұлттық намыстың, мемлекетшілдік сананың деңгейіне бай­ланысты
Ғабит Мүсіреповтің бір кездегі: «Бұрын ұлтшылдықпен күресуші едік, қазір ұлтсыздықпен күресудеміз», – деген кейісі келешек алдындағы жа­уапкершілікті терең сезінуден туған ба деп ойлаймын
Тілге деген салғырттықтан, немқұрайды қараушылықтан әлі де арыла алмай келеміз.
Қазір қос тілді қосып, қойыртпақ­қа айналдыратындар, «шала қазақшалап» шүлдірлейтіндер көбейіп барады
Тіпті телеарналардың өзінен осындай дүмбілез дүниелер еркін көрсетілетін болып жүр
Бұл, біріншіден, экрандағы дүниені жылдам қабылдайтын балалардың дү­ниетанымына кері әсер етуде.
Мәселеге тереңірек үңілсек, мем­лекеттік мәртебесі жиырма жыл бұрын заңдастырылған қазақ тілін дамыту оны күнделікті тіршілікте қолданумен, әрбір азаматтың тарих, ұрпақ алдындағы жауапкершілігін терең сезінуімен тығыз байланысты
Ал тіл саясатындағы ке­дергіге келер болсақ, ол Абай атамыз­дың Оразбайға: «Ей, Оразбай, дұшпаның сенің өз ішіңде» дегеніндей жекелеген азаматтарымыздың жалқаулығы мен салғырттығында, жауапкершілікті терең сезінбеуінде жатыр ма деп ойлаймын.
3
Иә, ата-бабаларымыз ғасырлар бойы аңсаған азаттыққа қол жеткізіп, тәуелсіздігімізді жариялағанымызға да биыл 20 жыл толады
Тарих өлшемімен таразылағанда, бұл қас-қағымдай сәт болғанымен, жас мемлекетіміз үшін кемелдікке ұмтылыс пен игі із­де­ністерге толы жылдар болды
Осы жылдар ішінде жеткен жетістіктеріміз – халқымыздың әлеуетін көрсететін нақты көрсеткіш
Елдік қасиетіміздің, ұлттық болмысымыздың өлшемі – ана тіліміздің де осы мерейлі жылдарда өрісі кеңейді.
Алматы қаласы Тілдерді дамыту басқармасы тәуелсіздіктің жиырма жылдығы қарсаңында көптеген іс-шараларды жоспарлап отыр
Алматы қаласында аудан әкімдіктерінің, басқармалардың атсалысуымен, қа­ладағы ұлттық-мәдени орталықтармен бірлесіп, мемлекеттік тіл саясатын кеңінен насихаттауға бағытталған «Абай, Пушкин оқулары», «Үздік аудармашы», «Мемлекеттік тіл және бұқаралық ақпарат құралдары», «Қазақ тілінің үздік оқытушысы», «Көрікті жарнама – көркем тіл», «Көркем сөз оқу шеберлері» атты конкурстар өткізілу жоспарлануда.
Мемлекеттік тіл саясатын жүзеге асыруға қатысты тақырыптарда түрлі семинарлар мен дөңгелек үстелдер, ғы­лыми-тәжірибелік конференциялар ұйым­дастырылмақшы
Елбасының Жол­дауында көрсетілген «Үштұғырлы тіл» мәдени жобасы аясында «Тіл – тату­лық тірегі», мемлекеттік тілді меңгерген ұлты өзге мемлекеттік қызметшілер арасында «Мемлекеттік тіл – менің тілім», үш тілді меңгерген жастар арасында «Тілдарын» атты шараларды өткізу жос­парға енді
Тәуелсіздіктің мерейлі тойына арналып «Туған ел – тұғырың, туған тіл – қыдырың», «Тәуелсіз елдің ұлан­дары» атты әдеби-музыкалық кештер, Қазақстан халқының тілдері күні мерекесіне орай «Ана тілім – ардағым» фестивалі өткізілмекші
Тә­уелсіздігіміздің жиырма жылдығын атап өту көңіл көтерудің немесе түрлі деңгейдегі шоуларды өткізудің емес, Елбасымыз айқындап бергендей, Тәуелсіздікпен бірге келген рухани еркіндікті түсіндіруге бағытталуы тиіс.
