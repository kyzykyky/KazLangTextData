«Ана тілі» газетінің №1 (1363) нөмірінде журналист Ақбота Исләмбектің Шығыс Қазақстан облысы Катонқарағай ауылдық округінің әкімі А.Балтабаевпен жүргізген «Шекаралық аудандарға ерекше мәртебе керек» деген сұхбаты жарық көрген болатын
Аталған материалда бүгінгі көкейкесті мәселе – шекаралық аудандардың жағдайы, ондағы халық санының азайып кеткені жайлы сөз болып, мәселені шешу жөнінде нақты ұсыныстар да айтылған
Осыған байланысты редакциямызға еліміздің түкпір-түкпірінен оқырмандар хабарласып, өз пікірлерін білдіруде
Солардың бірі – Батыс Қазақстан облысы Зеленов ауданы Чиров ауылдық округінің әкімі Николай Штык
Ол аталған мақалаға байланысты өз пікірін былайша білдірді:  
– Газетте жарияланған материал­мен танысып шығып, шекаралық аудандардың мәселелері ұқсас екенін байқадым
Чиров ауылдық округі аудан және облыс орталығынан алыс орналасқан, шекараға ең жақын елді мекендердің бірі
Ресеймен шекарамыз 1,5 шақырым ғана
Ауылдық округте инфрақұрылым мәселесі жылдан-жылға жақсарып келеді
Су жүйесі, электр қуаты, газ да орнатылған
Барлық әлеуметтік маңызды нысандар да жұмыс істеуде
Алайда соңғы жылдары халық саны азайып келе жатқанын байқау қиын емес
Мәселен, біздің ауданның шекаралық елді мекендерінде мектеп оқушылары санының азаюына байланысты жалпы білім беретін мектептер негізгі орта мектепке, орта мектептер бастауыш мектептер болып өзгертіліп жатыр
Жалпы білім беретін мектепті негізгі орта білім беретін мектепке өзгерту, яғни 9-жылдық мектепке ауыстыру оқушылардың білімін ары қарай жалғастыруға аса кедергі келтірмесе, орта білім беретін мектептерді бас­тауыш мектеп етіп қайта құру ауыл халқының жаппай көшуіне әкелетіні ақиқат
Себебі ата-аналар бұл жастағы балаларын мектеп-интернатқа беруге құлықсыз
Сонымен қоса орта мектепті бастауыш мектеп етіп қайта құрудың нәтижесінде 30-дан астам адам жұмыссыз қалады
Сондағы айтпағым, мектеп – кез келген ауылдың тірегі
Негізгі орта мектеп барда ауылда халық та сақталады
Аудандағы қатынас жолдары сын көтермейтінін ескерсек, көрші ауылдарға балалардың мектепке барып оқуы ойға қонымсыз
Мәселен 2016 жылдың мысалында айтсақ, екі айға жуық уақыт ауа райының қолайсыздығы үлкен кедергілер ­тудырды
Сондықтан жол мәселесін шешпей, мектепті белгілі нормативтермен сәйкеспейді деп жабу дұрыс емес.
Бұл мәселені шешу үшін мынадай ұсыныстарды алға тартқым келіп отыр
Қазақстан Республикасы Үкіметінің 2007 жылғы 21 желтоқсандағы №1256 қаулысына сәйкес, «кіші және орта мектеп жасындағы адамдардың саны 41 және одан көп болғанда, негізгі орта білім беретін мемлекеттік оқу орнының жұмыс істеуіне кепілдік беріледі
Кіші, орта және жоғары мектеп жасындағы адамдардың саны 81 және одан көп болғанда, жалпы орта білім беретін мемлекеттік оқу орнының жұмыс істеуіне кепілдік беріледі»
Алайда шекаралық аймаққа байланысты бұл қаулыға өзгерістер енгізу керек
Біріншіден, шекаралық елді мекендердегі негізгі орта мектеп бала санына қарамастан сақталу қажет ден санаймын
Мектеп – шекарадағы елдің берік қамал болып қалуына үлкен септігін тигізеді емес пе?! Олай болмаған жағдайда инфрақұрылым мәселесі, яғни жолдарды жөндеуден өткізу қажет.
Екінші, жергілікті атқарушы органдар елді ме­кен­нің қашықтығы мен шекараға жақындығын ескере отырып, аталған қаулыға өзгерістер енгізуге күш салуы керек
Яғни әр жердің өзіндік ерекшелігіне ­байланысты бала саны жайлы ереже де әр түрлі болмақ
Бұл өзгерістер өз кезегінде қосымша қаржыны талап етпейді
Себебі барлық мектептер мемлекетпен қаржыландырылады
Керісінше шекаралық ауылдарды сақтап қалудың бір тетігі деп түсінген абзал.
Соңғы жылдары белең алып кеткен террористік оқиғаларға байланысты шекаралық елді мекендерді сақтау, қалпына келтіру еліміз үшін стратегиялық маңызды шара деп білемін
Мәселен, жуықта біздің ауылдық округтің тұрғындары ­шекара асып өтіп бара жатқан бірнеше заңбұзушыны ұстап алды
Сондықтан шекарасы берік елдің болашағы да жарқын болмақ
Бізбен көршілес ­Ресейдегі ауылда негізгі орта мектебінде 27 оқушы ғана білім алады
Алайда олар халықты сақтап қалу үшін ­арнайы өзгерістер енгізіп, мектептерін қалдырды
Дәл қазір біздің негізгі орта мектепте 43 оқушы білім алуда
Осы оқу жылы аяқталғанда олардың саны азаятыны анық
Сондықтан шешімді дер кезінде қабылдаған жөн.
Жазып алған
Ақбота ИСЛӘМБЕК
