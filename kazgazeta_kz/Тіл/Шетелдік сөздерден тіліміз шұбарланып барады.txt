
Әнуар Тарақов,
әл-Фараби атындағы ҚазҰУ профессоры,
филология ғылымдарының докторы
 
Тіл – ел тағдыры мен болашағы
Баянды болашағы бар ел үнемі ана тілінің бүгініне де, ертеңіне де елеңдеуі тиіс
Елдің елдігі, береке-бірлігінде, тату-тәтті тірлігінде және тілінің өміршеңдігінде

Әйгілі классик суреткер Шыңғыс Айтматов әдебиет пен тіл мәселесіне үнемі ой толғап отырған
Ол «Адам мен әлем
Жетпісінші жылдар» мақаласында «Халықтың өміршеңдігі оның тілінде
Әрбір тіл – өз халқы үшін ұлы
Біздің әрқайсымызда бізді туып-өсірген, бізге үлкен байлығын – өз тілін берген халық алдында өзіміздің перзентті парызымыз, оның тазалығын арттыра беру» деп тілінен айырыла бас­таған бірқатар ұлттар мен ұлыстардың тағдырына жаны ашып, адамзатқа төнетін рухани қауіптің алдын алуға шақырған еді.
Тіл тазалығын сақтау – ұлттың рухани өмірінің басты қажеттілігі
Ол әрбір адамнан бастап, ұлт тілінде сөйлейтін барша халықты қамтиды
Тілді байытумен бірге, оның тазалығын сақтау қай ғасырда да кемеңгерлер мен талантты тұлғалар үшін үлкен парыз
Тілі бар елдің көретін күні бар екенін ұлылар баяғыдан-ақ білген
Қай уақытта да соның жанашыры ретінде аянбай атсалысқан
Кемеңгер Гете де «Ана тілді тазалау­мен бірге байыту – асқан ақылдың ісі» деп парасатпен пайымдаған
Бізде әрбір орыс сөзін, терминді аудару үдерісі қарқын алғаны сондай, кейбір баламалар көпшіліктің келемежіне айналды
Бұл мәселеде бәрін байыпты шешкеніміз жөн.
Өркениетті елдерде тілдің дамуы мемлекеттің маңызды ісі
Ол ұлт мәртебесі және халықаралық бедел ретінде үнемі бірге қарастырылған отырған
Тіл тазалығы да қоса жүрген.
Түріктің философ ғалымы Гулен Фетхуллаһ «Бірде-бір ұлт ана тілін ғылымнан шет қалдырмауы керек» деп ана тілін ғылымның бар­лық салаларында қолдану қажеттілігін ұсынады
Бұл мәнді, маңызы зор ой
Ұлт тілі неғұрлым өн­дірісте, қоғамның әр саласындағы ғылымда кеңінен қолданылған сайын, оның қажеттілігі де артады
Сонымен бірге тілдің бейімділігін, икемділігін, қорлану қуатын да көрсетеді
Тілдің мем­лекеттік мәртебесін арттырумен бірге, оның бе­делін биіктете түседі
Ұлттық тілдің ғылымның әр саласында қолданылуы оның жетілген, жаңарған жасампаз тіл екендігіне көз жеткізеді
Ал бұған жету жолында кезінде Ресей тіл маман­да­ры байырғы қолданыстан шығып қалған ұғымдарды, сөздерді, атауларды да жаңа заманға сай орнымен пайдаланған
Біздерде көптеген тау­арлар, зат, бұйымдар, өнімдер атауы шетелдік сөз­бен айтылады
Солай жазылып та жүр
Жаңа баламалар табуға тырысқанымен, оның өзі де үнемі өзін ақтай бермейді
Қалай десек те, мұндай орындарға арнайы тыйым, шектеу қоятын заңдар қажет
Дүкендер, ірі сауда орталықтары, мейрамханалар атауларының ағылшын тілінде жазылуы да ұлттық тілдің мемлекеттік мәртебесін кемітеді
Неге дейсіз ғой, шетелдіктерді тарту, қызықтыру мақсатында жасалған мұндай ақымақтықты тияр көз жетті
Кез келген дамыған ел өзінің өнімінен бастап, әрбір затын ұлттық тілдегі атауымен шығарады немесе қаладағы мәдени орындарды, сауда, т.б
жайларды ана тілінде ұсынады
Қаптаған «ситилерді» көрген шетелдік қазақ халқының жомарттығы, қонақжайлығы деп ешқашан ұғына қоймайды
Ұлт ретінде өзін кемсітуі деп сезеді, не болмаса, тілі жұтаң, кедей деп түсінеді
«Жергілікті сөздер егер бейнелі, үйлесімді және түсінікті болса, олар тілді байытуы мүмкін»
Мұны орыстың көрнекті жазушысы К.Паустовский айтыпты
«Арыс» баспасынан 2007 жылы шыққан диалектологиялық сөздікті қарап отырып, пайдалануды қажет ететін қаншама сөз барын білдік
Көл-көсір синонимдік сөздеріміз бар
Біздің әр жанрдағы көркем шығармадан бөлек, аудармадағы пайдаланылған сөздер мен тың тіркестерді тіл мамандары сөздік үлгісінде шығарса, тілді байытуға елеулі септігі тиер еді
М.Әуезовтің «Абай жолын» оқу барысында 100-ден астам тың тіркестер тіркеп, өзіме жазып қойдым
Роже «Сөз қазынасы» атты синонимдер сөздігін ұзақ жыл айдауда жүріп құрастырған
Туған тілге деген шексіз құрметін осылай білдірген
Ғалым өз басының амандығынан гөрі, ана тілінің болашағын ойлап, соған саналы ғұмырын жұмсапты
Бұл да ғылымдағы, нақтырақ айтқанда, тіл біліміндегі бір ерлік
В.Даль мемлекеттік маңызды қызметте жү­ріп-ақ, қолы бос сәтте орыс сөздерін, мақал-мә­тел­дерін жинады, әндеріне дейін көңіл бөлді
В.Дальдің жасаған сөздігі орыс халқының сан ға­сырлық игілігіне айналды
Осынау ұлан-ғайыр еңбек өз атын шығаруға емес, ұлт болашағына жа­салған ізгі іс
Ұлт тілі – кез келген уақытта ха­лықтың рухани-мәдени өмірінің биігінде тұрады
Ол мемлекеттік міндетте мәңгілік мәселе
Дінмен, дәстүрмен бірге, өмірлік күн тәртібінің ең басында, асқарында тұрады.
«Казахстанская правда» газетінің тілшісі А.Егоров Грецияға барған сапарлар топтамасында ежелгі Эллада елінің туған тілін сақтауға байланысты мәселеге де көңіл бөлген
2012 жылғы 15-шілдедегі «Гректерде неліктен киллер жоқ» деген мақаласында журналист: «Гректер бабалар тілін сақтауда (түсінікті, жастың аты жас қой)
Бірақ кәнігі гректе оның генетикалық деңгейінде қалыптасқан десе де болады
Грек телеэкрандары мен радиосы бойынша да, газеттер мен журналдардың шоғырында да сіздер консалтинг, менеджер, франчайзинг, праймериз, лизинг, хайтек имидж, ваучер, виндсерфин, скейтборд және брокер ­дилер киллер – деген сөздерді көрмейсіздер де, естімейсіздер де
Ешқандай да Мәң­гілік Гомердің ұрпақтарында бәрі өздерінікі
Ком­пьютер оларда – ипологистис, принтер – эк­типотис болатын, сканер сөзбе-сөз саротис деп аталады»
Автор одан әрі өз кезінде Франция­да парламент комиссиясы елдің де баспасөз, радио тарату, телекөрсетілімдеріне пайдалануға рұқсат етілмеген шетелдік терминдердің тізімін жариялаған
Оған француз тілінде қолдануға келмейтін бір жарым мың ағылшын сөзі берілген
Олар міндетті түрде француздық баламасымен берілуі тиіс еді.Тәртіп бұзушыларды қатаң айыптар күтіп тұрған
Мақсат та айқын, ізгі
Оның бір ғана мәні – ана тілді шет тілдік қауіптен қорғап қалу.
«Гректерге мұндай тізім жасаудың қажеті де жоқ
Олардың сөйлеу тіліндегі шетелдік сөздерді санайтын болсақ, бір қолдың саусақтарымен ғана шамалас»
Осылайша журналист ше­телдік сөздерді тілге жөнсіз тықпалаудан сақтандырады
Бұл – өте ойландыратын әрі қатты көңіл қоятын мәселе.
Біздің тілге жаңа ұғымдармен бірге сансыз көп, қажетті де, қажетсіз де жатжұрттық сөздер қаптап кетті
«Біз басқалардан жиі шетелдік сөздер мен орамдарға жүгіндік
Неміс екі жүз жылдарда жылайтын вавилондық тобырлардан да жабайыланғаны сондай, француздардың зиялылығын меңгеру үшін олардан үйренуге барды, өз ойларын лайықты жеткізе білу үшін римдіктерден қабылдауға барды
Осының бәрі біздің ана тілімізде байқала берді
Үнемі шетелдік идиомаларға назар аудару және де оларды жекешелеп ұсақтап жіберу біздің сөйлеу және іскери стилімізді күлкі тудырарлықтай етті» деп жазды Гете
Сонымен бірге неміс тілі оңтүстіктік үстеулердің ала шұбарлылығын өзіне тым жомарттықпен меңгеріп алды
Немістер мемлекеттің қалыптасуы кезінде шетелдіктерге еліктеуден тілдің шұбарлануына қатты назар аударған
Тілдегі бар жаңадан айырылып, шетел тілінде сөйлесудің, тіпті мақалдатып-мәтелдетіп ойын жеткізуді дағдыланған отандастарын осы жөнсіздіктен арылуға шақырады
Осы сондай-ақ шетелдің дәстүр-салтын қабылдау қаупіне де алаңдайды
Гете бір шығармасында: «Бұрыннан әдет-ғұрпы мен діннің бірлігімен өзімен-өзі тұйықталған ұлт кез келген жат жерлік ықпал мен жаңалықтардан бас тартуы тиіс» деп кесімді ойын жеткізеді
Сөйтіп, мемлекетке төнетін қауіп тілмен, дінмен бірге, жат жерлік әдет-ғұрыптарының еніп кетуі деп біледі
Бұл бір жағынан біздің тәуелсіз Қазақстанға қатысты
Алдымен өзіміздің ана тіліміздің мемлекеттік мәртебесін нығайтып алмай, бірден ағылшын тілін үйренуге көшу, сол арқылы батыстың былыққан мәдениетіне белшеден бату түптің түбінде ауыр зардабын тартқызатыны анық.
Ж.Айтмауытов «Жаман тымақ» атты балаларға арналған өлең-ертегісінің соңын тосын аяқтайды
«Ертегі сонымен тұрды білем қайраңдап» деп ақынның тапқырлығы балаларды ойландыра алуында
Қайраңдау етістігі кемеге қатысты
Әдетте кеме қайраңдайды деп атала­ды
Қайраңдау – кеменің жағаға шығып, құмға ба­тып тіреліп тұрып қалуы
Автор қалыпты аяқ­талды, тәмамдалды, бітті, соңына жетті, т.б
деген етістіктерді алмай, әдейі қайраңдап етістігін қолданған ақынның балаларды барша қазаққа онша белгілі емес, кемеде жүзуге, теңіз ісіне, сол арқылы техникаға бейімдеу мақсатын ұғынуға болады.
Дәл осындай кезінде қолданылып, бүгін ұмыт қалған қаншама сөздер, етістіктер М.Әуезовте, К.Кемеңгерұлында, М.Дулатовта ұшырасады
М.Әуезовтің «Абай жолын» оқу барысында қаншама тың деректерге тап болдым
Оны ақын-жазушы, журналист үшін қолданысқа керек деп бөлмес едік
Әркім біліп, жаттап жүрсе, сөйлеу тіліміздің мәдениеті де артар еді
Сөзіміз де жайнап, құлпырып, тереңдетер еді, ойымызды да жоғалтып алмайық, түгендеп отырайық!
Бай тілдің мол қорын пайдалана алмаудан, ана тілдің қадіріне жетпеуден асқан сор жоқ
Қазақ тілінің қаншама қазынасы ежелгі әдеби мұраларда тұнып тұр
Соны балаларға жайлап үйретіп, құлағына сіңіре берсек қой, шіркін
Сөз – сарқылатын су емес, сөз үнемі байып, қорланып, қосылып жаңаратын тілдік құбылыс.
Мұны кез келген адам санасында сақтауы керек
Өзінің ана тілін жетік білмейтін адам уызға жарымаған төлдей
Ол ұлттық ділінен, дәстүр-салтынан, дінінен алшақтайды
Ол басқа тілде сайрап тұрғанын зор жетістік санап, туған тілінде сөйлей алмайтындығын немесе шала-пұла жұлып-теріп айтқанын кемістік санамайды, тіпті арланбайды да
Мұндайлар ел басқару қызметінде де жүр
Тіпті педагог болып, студенттерге дәріс оқуда, мектептерде сабақ беруде
Нағыз ұлтын сүйген адам өзінің туған тілін де сүйеді, мәңгілік құрметтеп өтеді
Туған тілді құрметтеп сүю, оны үйреніп, білумен шектелмейді, өз тіліңнің кереметтігін, сұлулығын сөйлеген сөзіңмен сезіндіріп, басқа ұлттарды соған қызықтырып, тартуыңнан айқындалады.
Өзіңнің де қадірің кетеді, тіліңнің де қадірін төмендетесің
Біздің би-шешендердің мақалмен мақамдап, құштарлықпен сүйіп көпшілікпен ынтыға айтқан сөздері халықты да сүйсінтіп қоймай, өзгелерді де таңғалдырған
Елімізде болған шетел және орыс ғалымдарының, саяхатшыларының ақын-жазушыларының қазақ тілін бай, әуезді, әдемі тіл деп бағалауы да бекер емес.
Расында да, ешқандай әсерсіз зуылдатып айтып шыққанын, не болмаса кібіртіктеп, ананы бір шалып, мынаны бір шалып тұрсаң, қанша халықаралық тіл дегенімен, қытай, ағылшын, неміс сөздерін тыңдағанда, пәлендей ынтыға алмайсың
Қазақ тілі құлаққа жағымды, құйқылжып тұрады
Тыңдауға да, айтуға да сүйкімді
Бәлкім, бұл кең далада еркін жүріп, тамаша табиғат төсінде терең тыныстауымыздың әсері шығар
Бірақ осынау әуезді, әдемі тілді білмеу бір сор болса, оны нақышына келтіре жеткізе бермеу кешірілмес күнә
Бұрынғы билеріміз бен шешендеріміз ой тереңінен толғап, тосыннан тапқырылық танытса, айналасын түйдектете төгілген тілмен баурап алары айқын
Кейде екі немесе үш тілде кідіріссіз, емін-еркін әрі мәнерлі, әдемі сөйлейтіндерді көргенде еріксіз қуанасыз
М.Әуезов, Б.Момышұлының қазақша, орысша сөйлеген сөздерін есту қандай ғанибет
Әрине, бұл тілді терең білумен бірге, сөй­леу мәдениетінің биіктігін де байқатады
Заң ғылымдарының докторы, академик, белгілі қоғам қайраткері С.Сартаевтың дауысы қандай ашық, әрі сөзі анық та айқын, сөйлеу мәнері де ерекше
Мұның өзі де тілді түп негізіне дейін меңгерумен бірге, мәнерлі, әдемі сөйлеуге дағдыланудың ықпалы.
