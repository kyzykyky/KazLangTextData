Дербес мемлекеттің белгісі – тілі мен діні
Бұл екеуінен айырылған мемлекет – мемлекет емес
Алпауыт мемлекеттің қайсысы болса да, өзінің ырқына көнетін мемлекет арасында жатпай-тұрмай насихат жүргізіп, оған қоса өктем саясатын қару етіп жұмсап, ең алдымен ұстанған дінін, содан соң тілін жоюға әрекет жасайды
Ол үшін әртүрлі тәсілдерді ойлап табады
Заңмен де, экономикалық, мәдени, саяси қарым-қатынаспен де қысым көрсетеді
Бұлқыныс жасамай солардың ырқына көніп, ықтай берсең ондаған жылдардан кейін сол алпауыт елдің халқымен араласып, сіңісіп кеткен басыбайлы құлына айналып шыға келеді, қанына сіңген ұлттық қасиеттен жұрдай болып, салт-санадан, дәстүрден мүлде айырылады, бәрі ұмыт болады.
Мұндай оқиғаны көріп те, бас­тан өткізіп те келеміз
Осыдан біраз жыл бұрын мен Тараз қаласында орыс жігітіне күйеуге шыққан қызына келген бір қалмақ қариясына кездескен едім
Ол маған жылап отырып мұңын шақты.
– Сендер дербес мемлекет болып, еркіндік алған бақытты елсіңдер
Бірақ сол еркіндікті нығайтып, ұстап тұра білу керек
Нағыз азаматтық сонда, – деді ол.
– Неге олай дейсіз? – дегенімде, ол:
– Біз – садағасы кетейін Аюкенің ұрпағы, атымыз бар да, затымыз жоқ
Түгел орыс болып кеткенбіз
Менің отызға жуық немере, шөберем бар
Соның бірде-бірі ана тілін білмейді
Салт, дәстүрдің не екенінде шаруасы жоқ
Бәрі ұмытылған
Тіпті бәрін былай қойғанда, қалмақтық түріміз де өзгеріп барады
Өзгермегенде қайтеді? Келіндерімнің бәрі – орыстың, Балтық жағалауындағы елдің, поляктың қыз­дары
Немере, шөберелерімнің бәрі дерлік шешелеріне тартып туған
Оларға ұлттық рухта әңгіме айтсаң, «Какая разница» деп қолын бір-ақ сермейді.
Қарияның бұл көкірегі қарс айрылып, күрсіне айтқан сөзі мені де тіксінтіп тастады
Менің де ойыма әртүрлі жағымсыз көріністер елес берді
Сонау Кеңес Одағы кезінде біз де орысқа айнала бастаған едік
Онда кімдер десеңізші? Олар – ең алдымен өз ұлтының алтын діңгегі болып, қазақтың жоғын жоқтап, мұңын мұңдайды деген білімдар, сауатты, бетке ұстар азаматтарымыз бен билік басында отырғандар
Осылар бәрін бұзды
Бұзғаны емей немене? Кейбіреулері басқа ұлттың қыз­дарына үйленді, үйде де, түзде де орысша сөйлеп, орысша басылымдарды оқуды әдетке айналдырды
Ата-анасын көріп, солардан тәлім алған, соларға еліктеген балалар қайда барады? «Арбаның алдыңғы дөңгелегі қайда барса, артқы дөңгелегі сонда барады» емес пе
Ал басқа ұлтқа үйленбей, қазақ қыздарына үйленгендердің өзі де (әрине, қалада тұратындар) өздерін керемет жетілген адам қатарында ұстап, бәлдір-батпақ болса да үйде орысша сөйле­сіп, балаларын орыс мектебіне беруді басқалардан артық дәреже көрді
Біздің өте білімдар, зиялы деген көкелеріміз осылай етті
Олар өз мүддесін ойлады, қазақ ұлтының болашақ тағдырына бас ауыртқан жоқ
Соның зардабын қазір көріп жатырмыз.
Тіпті сол кезде көзге ерекше ілініп жүрген қазақтың үлкен тұлға­лары, белгілі зиялыларымыздың, жазу­шы­ларымыздың, профессор-акаде­мик­те­ріміздің, мемлекет басында отырған бас­шыларымыздың балалары қазақ бола тұрып, ана тілінде сөйлей алмағанын көргенде кеудең қара қазандай қайнап кетеді
Басқа уақытты былай қойып, егемендік алғаннан бергі жылдардың өзінде өз ана тілін жетік меңгеретін уақыт болды ғой
Бұлар өздері қазақ тілінде жаза алмаған соң қазақ тіліне мәртебе беруге қайдан қосылсын
Міне, ондайлар елімізде мыңдап жүрген жоқ емес пе? Олардың бәрі де жай жүрген жоқ, жауапты жұмыстар атқарып жүр.
Осы ана тілін білмей өзге елдің тілінде сөйлеп, нан жеп жүргендер өздерінің ұлтсыз, тексіз екендігін біле ме екен
Олардың адамдық қасиеттен ауытқып кеткені соншалық – өз ұлтын, өзінің тегін менсінбейді
Өзі қазақ ұлтынан шығып, осындай дәрежеге жетіп жүргенін қаперіне де алмайды
Өз ұлтына жаны ашыса, олар қазақ тілінде сөйлеп, қазақ тілінде іс жүргізер еді ғой
Анау неміс Г.Бельгерді көрмейсің бе? Қазақ тілінде шығарма жазады
Ертеде мен оның «Абай поэзиясының тілі» деген ғылыми еңбегін оқығаным бар
Сонда ол тіл маманы қазақтан бетер талдау жасаған
Қырғыздың классик жазушысы Ш.Айтматов пен Дағыстанның классигі Р.Ғамзатовты алып қараңыз
Бұлар орыс тілін де, өз ана тілін де жетік білді
Ана тілін ерекше қастерледі.
Біздің ауданда Ұзақбай Сыздық­баев деген аупарткомның бірінші хатшысы болды
Сол қазақ мектебінде орта білім алып, жоғары оқу орындарын бітірді
Сол Сыздықбаев орыс мектебінде оқымай-ақ орыс тілін орыстан бетер жетік меңгерді
Жоғары білімді орыс кадрларының жазғанынан қате шығарып, өңдейтін
«Орыс мектебінде оқымаса орысшаға шорқақ болады» деу – әншейін желеу.
Ол кезде заман талабы солай еді
Балаларын орыс мектебіне беру әдетке айналды
Онысы бала орыс тілін жақсы білсін деген ниет шығар
Бірақ олар шектен шығып кетті, баласымен үйге келгенде де орысша сөйлесетінді шығарды
Бәрін істеген – өзіміздің қазақ
Сол әбестігімізді жөнге келтіре алмай, әуреге түсіп жүргеніміз мынау
Қазақтар баласын қазақ мектебіне апармағандықтан, қазақ мектептерінің саны азая бастады
Балаңды орыс мектебіне бер деп ешкім қыштаған жоқ
Біз еліктегішпіз.
Біздің Ата Заңымыздың қабылдан­ғанына 15 жыл толғанын тойладық
Онда «мемлекеттік тіл – қазақ тілі» деп анық, тайға таңба басқандай көрсетілді ғой
Содан бері бұл тіл өзінің аталық тұлғасын неге толық көрсетпей келеді? Ауызбен айтып, халықтың көңілін аулап қоямыз да, айтқанды жүзеге асыруға келгенде жүрексінеміз
Өйткені кедергі көп
Кедергі жасайтындардың көпшілігі – өзіміздің қазақтар
Орыс тілімен ауызданған шала қазақтар
Осы жерде еріксіз бір ой туындайды
Сол тілдің үстемдік құруына кедергі жасап, көлденең тұрып жүргендер – ең алдымен өзінің ұлтын менсінбейтін өгей, асыранды бала сияқты тұлғалар
Оларға ұлт беделінің артуы керек емес.
Ұлтына шын жаны ашитын таза қаны бар қазақ азаматтары ана тілін әуелде білмесе, ол кінәні сол кездегі заман ағымына аударып тастап, әрі кетсе бір жылда ана тілін игеріп алар еді ғой
Сонан соң өзі қисынды жердің бәрінде қазақша сөйлеп, қазақша сөйлеуге басқаларды да жетектеп отыр­са, қазақ тілі өктемдігін жүргізер еді
Билік басындағылардың алдындағы жарты парақ қазақша жазуды тілін бұрап, кібіртіктеп оқып, одан әрі орысша бұлбұлдай сайрай жөнелуі – қазақ тілін келеке-мазақ етуден басқа ештеңе емес
Мұны көргенде ауылдағы таза қазақтардың намысы келеді.
Қазақ тілі – мемлекеттік тіл екенін сездіріп, алдымен басшылар өнеге көрсетсе, оны «шала қазақтар» ғана емес, басқа ұлт өкілдері де сол тілде сөйлеуге ден қоятыны сөзсіз.
Соғыс кезінде, 1942 жылы күзде ауданға жер аударылған немістер келді
Содан 7 отбасы біздің колхозға берілген еді
Солар кекжиіп кердеңдеген жоқ
Қазақпен мидай араласып кетті
Бәрі қазақша үйренді, қазақша сөйлесетін болды, балалары қазақ мектебінде оқыды
Олармен құда-жекжат болып кеттік
Олар қазақ тілін өз ана тіліндей меңгерді
Қазақстандағы атақты жазушы Г.Бельгер – соның айғағы
Ауданда Шейнер, Фрик, Давид сияқты көптеген неміс жігіттері жауапты жұмыстарды атқарды
Солар ісқағаздарын түгел қазақша жүргізетін
Татарқұлов деген қаршадай жігіт бас дәрігер еді
Сол алдына барып көрінгендерге анықтама қағазының бәрін қазақша жазатын
Кеңес өкіметінің ақиып тұрған кезінде ол солай істеді
Оған мұның қалай деп ешкім кедергі жасаған жоқ
Сонда Ислам Татарқұлов: «Қазақ – қасиетті халық
Қзаақтың ішінде жүрген соң қазақ ұлтын сыйлау керек
Ұлтты сыйлау тілден басталады
Тілін сыйлау – ұлтты сыйлау» деп кешірім сұрайтын
Осындай ұғым қазіргі адамдарда бар ма? Біз қазақ ауданымыз
Осы ауданда жүздеген дәрігер бар
Солардың бәрі қазақ
Істі қазақша жүргізу керек деп жар салғанымызға бірнеше жыл болды
Несіпбек Нәбуов дегеннен басқа бірде-бір дәрігер қазақша жазбайды
Сонда олардың орысша жазғаны да оңып тұрған жоқ
Айбақ-сайбақ жазуын адам ажырата алмайды
Ондайды қадағалап жүрген ешкім жоқ
Тіл бөлімінің қызметкерлері тағы жоқ
Негізінде, аудандық, аймақтық әкімдердің қызмет­керлері, тіл бөлімінің және ішкі саясат бөлімінің қызметкерлері белсенді жұмыс істеуі керек
Жоғарыдан берілген нұсқау дәл мәнінде төменнен іске асырылып жатпаған соң одан ешқандай нәтиже шықпайды.
98 пайыз қазақ тұратын ауданның өзінде осылай болғаннан кейін тұрғындарының көпшілігі орыстілді ұлттардан құралған аудандарға не өкпе бар
Қалаға тіпті сөз басқа
Осының бәрі неден дейсіз ғой? Шығарылған заңдардың солқылдақтығынан
Ең алдымен, жұмысты басты-басты мекемелерден бастау керек
Мемлекеттік тілді білмесе, мемлекетімізді сыйламаса, ұлтымызды менсінбесе, оның бізде қызмет істеуге құқы да жоқ қой
Ондай елді менсінбеген адам мемлекетке адал қызмет етеді дегенге кім сенеді
Қазақ халқын патшалық Ресей кезіндегідей жабайы халық деп ойлайтын, теріс пікірдегі, соқыр сезімді, өркөкірек адамдарды жылы орынға отырғызып, бір асырауымыз керек пе? Ар қайда? Ұлттық намыс қайда? Біз дүниеге әйгілі ел болғымыз келсе, ұлтымызға жанымыз ашыса, қазақ тілінің үстемдік құруына үлес қосуымыз керек
Қазақ тілін білмейтін «шала» қазақтардың намысын оятып, соларды таза қазақ ету – басты міндет
Алдымен өз қазағымызды қазақ етіп алайық
Өз ұлтымыздың беделін өзіміз көтеріп жатсақ, басқа ұлт өкілдері де шылбырын үзіп кете қоймас
Барлық жерде қазақ тілі үстемдік құрса, олар оны үйренбегенде қайда барады
Өзі үшін үйренеді
Ол үшін халықтың соған ықыласын аударатын тұжырымды заң керек
Сол заңды тайлы-таяғымыз қалмай жүзеге асыруға атсалысуымыз қажет
Онсыз бәрі бос даурықпа сөз болып шығады.
Дулат Шалқарбаев,
Қазақстан Жазушылар одағының және Журналистер одағының мүшесі
Жамбыл облысы,
Сарысу ауданы
