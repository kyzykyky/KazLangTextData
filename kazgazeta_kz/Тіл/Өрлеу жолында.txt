Қазақ елінің тәуелсіздікке барар жолы аса күрделі болғаны ақиқат
Жариялылық және демократия рухын ту еткен қазақ халқы өзінің тілін, мәдениетін және тарихын өркендету мәселесін саяси-қоғамдық деңгейде көтеруді 1988 жылдан бастап нақты қолға ала бастады
Осы жылы Алаш қозғалысына қатысып, ұлттық әдебиетке қыруар еңбек сіңірген саяси қуғын-сүргін құрбандарының алғашқы легі ресми түрде ақталды
Қазақ ұлтының тоталитаризм таптаған құндылықтарын қалпына келтіру ісі жүйелі түрде қолға алына бастады
Бұған Компартия басшылығынан Колбиннің кетуі және оның орнына Нұрсұлтан Назарбаевтың тағайындалуы шешуші ықпал жасады десек, артық айтқандық емес.  Кеңестер Одағында әлеуметтік-экономикалық дағдарыстың күшейе түскеніне қарамастан, қазақ халқы болашаққа сеніммен қарай бастады
Мәселен, 1989 жылы 22 қыркүйекте «Тіл туралы» заңның қабылдануы және онда қазақ тілінің мемлекеттік тіл деңгейіне көтерілуі қазақтың ұлттық рухын көтеріп, ғасырлар бойы тапталған намысын қайта оятты
Осы орайда Жоғарғы Кеңес елімізді демократиялық үдерістер жолына түсіру үшін 1990 жылы 24 сәуірде Республиканы басқаратын Президент қызметін тағайындады
Сессияда жаппай дауыс берген депутаттар бұл лауазымды қызметке Нұрсұлтан Назарбаевты бірауыздан сайлады
Сондай-ақ Жоғарғы Ке­ңес қазақ халқының егемендігін айғақтайтын «Қазақстанның мем­ле­­кет­тік егемендігі туралы» декларациясын 1990 жылы 25 қазанда қабылдады.
Елдің әскери бейтараптығын және ұлы державалардың құптаушы назарын Қазақстанға аудару үшін Қазақстан Президенті 1991 жылы 29 тамызда өзінің Жарлығымен Семей полигонын жапты
Көп кешікпей-ақ, сол жылы 7 қыркүйекте Республикада көп жылдар бойы дара билік жасап келген Коммунистік партия таратылды
Мұның бәрі мемлекет құрушы қазақ халқының өзіне деген сенімін ұштап, оның тәуелсіздік­ке деген құштарлығын арттыра түсті
Бұл әсіресе халықтың 1991 жылы 1 желтоқсанда өзінің талай сын­нан өткен сұңғыла саясаткер Нұрсұлтан Назарбаевты жалпыхалықтық сайлауда Президент етіп сайлауы­нан айқын көрінді.
Егемендік Декларациясын қабылдаған 1990 жылдың қазан айынан бастап 1991 жылдың желтоқсан айына дейінгі аралық­та Қазақстан, шын мәнінде, тәуелсіз ел болудың жолдары мен мүмкіндіктерін жан-жақты іздестіре бастады
Елде нарықтық қатынастарды енгізуге деген сұраныс шұғыл өсіп, ал мұның өзі Қазақстанның экономикалық тұрғыдан дербестікке қол жеткізуге деген ұмтылысын күшейтіп жіберді
Саяси өмірде де Ресейдегі дүрбе­леңдердің ық­палымен Қазақстан халқы, әсіресе қазақтар аса бел­сенділік танытып, жаңа партиялар, қозғалыстар мен ұйымдар құру ісіне баса мән бере бастады
Жел айдаған қаңбақтай отаршылдық және одан кейінгі тоталитарлық жүйе еріксіз мәж­бүрлеп және айдап әкелген, нәтижесінде осында қоныс тауып тұрақтап қалған республикадағы қазақтан басқа ұлт өкілдері енді өздерінің ұлттық дәстүрлерін жаңғыртуды қолға алып, осы мақсатпен әртүрлі ұлттық-мәдени орталықтар құра бастады.
Осындай жаңа ахуалдың нақты нәтижесінен – қаусаған Кеңес империясының қираған орнында тәуелсіз Қазақстан мемлекеті­ пайда болды
Бұл ұлы тарихи оқиға 1991 жылы 16 желтоқсанда қабылданған «Қазақстан Республикасының мемлекеттік тәуелсіздігі туралы» Конституциялық заңмен қамта­ма­сыз етілді
Оның саяси ықпалымен және рухымен елімізде бас-аяғы бір ғана жылдың ішін­де барлық халықтар үшін  біре­гей Қазақстан азаматтығы белгіленді
Басқаларға тәуелсіз дербес эконо­микалық жүйе, қаржы­лық-несиелік, салықтық және кеден­дік қызметтер іске қосылды
Ұлттық рухты көк тәңірісіне табын­ған көне түріктердің көгілдір аспаны аясында бейнеленген мемлекеттік рәміздердің бекітілуі де асқақтата түсті
Қазақстан басшылығы стратегиялық мақсатты айқындауды 1992 жылы-ақ қолға алып, Республиканың ұстанған бағыты нарықты экономикаға негізделген демократиялық қоғам құру болып табылатынын ашық мәлімдеді.
Тәуелсіз мемлекетті нығайтудың алғашқы берік құқықтық негізі 1993 жылы қаңтарда қабылданған республиканың алғашқы Ата Заңында қаланды
Онда мемлекет басшысы және біртұтас атқарушы биліктің басқарушысы болып табылатын Президенттің міндеттері нақтыланды
Енді Президент мемлекеттің тәуелсіздігін қорғау, Республиканың қауіпсіздігін және аумақтық тұтастығын қамтамасыз ету, азаматтардың құқықтарын жә­не бос­тандықтарын сақтау, мемлекет­тің қорғаныс қабілетін күшей­ту тәріз­ді маңызды мәселелерге тіке­лей жауапты тұлғаға айналды
Алайда, келесі жылдар көрсеткендей, алғашқы Конституцияда Президенттік биліктің мүмкіншіліктері әлі де шектеулі болды.
Қазақстанның экономикалық тәуелсіздігін Президенттің арнайы нұсқауымен ішкі айналысқа енгізілген ұлттық теңгенің абыройы арттыра түсті
Осындай жағдайда жұмыс істеу механизмі ескірген Республиканың Жоғарғы Кеңесі таратылды
Мұның өзі елде парламенттік дағдарысты ахуалдың орын алғанын айқындап берді
Жаңа саяси жүйені ұстанған тәуелсіз мемлекеттік құрылымға жаңа қоғамдық және саяси органдардың қажеттілігі айқын сезіле бастады
Мемлекеттік саясаттағы қазақ халқының шешуші рөлі айқын заңдастырылып тұрса да, республиканы мекендеген басқа халықтар­дың мүдделерін арнайы басшылық­қа алатын қоғамдық ұйымның қажеттігі о бастан-ақ байқалды
Осыны ескерген басшылық Қазақ­стан халқы ассамблеясы атты ұйымның құрылуына ықпал жасады
Бұл тарап кеткен Жоғарғы Кеңестің міндетін уақытша өзіне алып, 1995 жылы 24 наурызда өткен өзінің алғашқы сессиясында Президенттің өкілдік мерзімін жалпыхалықтық референдум арқылы 2000 жылдың 1 желтоқсанына дейін созу туралы бастама көтерді
Бұл ұсыныс жал­пы­халықтық сайлау нәтижесімен мақұлданды.
Қазақстандағы тәуелсіз мем­лекетті қалыптастырудың қай­шылықты қиыншылықтарын жеңу үшін Президенттік билікті күшейте түсу қажеттілігі байқала бастады
Мұны 1995 жылы 30 тамызда қабылданған жаңа Ата Заң жүзеге асырды
Жалпыхалықтық референдумда қабылданған ол ел тарихында тұңғыш рет екі палаталы жаңа Парламентті дүниеге әкелді
Жаңа Конституцияда Президентке қосымша құқықтар берілді
Ол енді бұрынғы мүмкіндіктеріне қосымша елдің ішкі және сыртқы саясатының негізгі бағыттарын айқындайтын билік иесіне айналды
Өткен 1993 жылдың Конституциясының 78-бабы заңдық билікті атқарушы биліктен жоғары қойып, Президенттің наразылығын ескермей-ақ кез келген заңды қабылдау мүмкіндігін қамтамасыз еткен еді
Ал енді жаңа Конституция бойынша Президент заңды мақҰлдайтын ең жоғарғы билік болып танылды
Ол енді заңды Парламентке қайтарып жіберуге, бірнеше рет қайтадан талқылауға ұсынуға мүмкіндік алды
Жаңа Конституцияның 44-бабы бойынша қабылданған заңды жариялау құқығы да тек Президентке берілді.
Сонымен бірге енді Президентке Қазақстан Республикасы Парламентіне кезекті немесе кезектен тыс сайлау жариялау құқығы да берілді
Алғашқы Конс­титуция бойынша Президент Жоғарғы кеңеспен кеңесіп алған соң ғана республикалық референдум жариялауға бара алатын болса, жаңа Конституция Президентке ешкіммен кеңеспей-ақ референдум жариялауына мүмкіндік берді
Жаңа Конституция бойынша Президент халыққа ғана бағынатын харизматикалық саяси тұлғаға айналды
Бүгінде Президент мемлекет басшысы ретінде Парламенттен толық тәуелсіз
Парламентке есепті енді, алғашқы Конституциядағыдай Президент емес, Үкімет беретін болды
Өткен тәжірибе көрсеткендей, 1995 жылғы Конституцияның Президент билігін күшейтуі өтпелі дәуірде орын алып отырған көптеген күрделі мәселелерді жедел шешуге жол ашты және осылайша өзін-өзі ақтады.
Тәуелсіз елдің бұрын тарихқа мәлім болмаған «қазақстандық жол» деп аталатын адырлы соқпақпен жүруі бүгінде сәтті жұмыс істеп тұрған Республика Конституциясына 1998 жылы 7 қазанда өзгерістер енгізуді қажет етті
Ал 2007 жылы 21 мамырда елде Конституциялық реформа жасалды
Бұлардың бәрі биліктің үш тармағының жауапкершілігін арттыра отырып, сонымен қатар өтпелі кезеңнің күрделі мәселелерін тиімді шешу үшін Президенттің билігін күшейте түсті
Халық пен басшының арасын жақындатуда 1996 жылдан бас­тап жыл сайын Қазақстан халқына арналған Президенттің ресми Жолдаулары ықпалды рөл атқарды
Тәуелсіз мемлекетті нығайта түсуде ел астанасын Алматыдан Ақмолаға көшірудің де өзіндік елеулі орны бар
1997 жылы қабылданған бұл шешімнің маңыздылығы бүгінде ел тәуелсіздігіне 20 жыл толғанда айқын сезіліп отыр.
Елдің бағыт-бағдарын бел­гілеуде Президенттің саяси-идеялық белсенділігі үлкен рөл атқарды
Күні бүгінге дейін мемлекет басшысы өзінің атынан көптеген теориялық еңбектер жазып, жыл сайын халыққа арналған Жолдауында елде орын алып отырған проблемалардың себептерін, оларды жоюдың тиімді жолдарын атап көрсетіп, елдегі экономикалық-әлеуметтік және қоғамдық-саяи дамудың объективті бағдарларларын анықтауға зор үлес қосты
Қоғам­дағы ерікті баспасөздің және балама көзқарас ұстанатындар­дың бұл мәселеде әртүрлі пікірде болуларына қарамастан, 2011 жылы 3 сә­­уір­­дегі Қазақстан Республика­сы Президентін кезектен тыс сай­лау Нұрсұлтан Назарбаевтың халықтың берік сеніміне және қолдауына ие болған тарихи тұлға екендігін тағы да дәлелдеп берді
Бүгінгі Қазақстан – өзінің ел таныған ұлттық лидері бар, демократиялық қоғамды орнық­тыруды басты мақсатына айнал­дырған, дүниежүзілік қа­уымдастық мойындаған тәуелсіз ел
Бұрын біз басқалардан үйренген болсақ, енді басқа елдер біздің тәжірибемізді басшылыққа алатын айшықты заман орнығып келеді.
Талас Омарбеков,
әл-Фараби атындағы
ҚазҰУ-дың Қазақстан тарихы кафедрасының меңгершісі
