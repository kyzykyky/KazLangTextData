Өткенге көз жүгіртсек, мемлекеттік тіл төңірегіндегі мәселелерді шешуде ауыз толтырып айтарлық істер атқарылғанын анық көруге болады
Күнделікті бұқаралық ақпарат құралдары да қай аймақта тілге қатысты қандай шара өткенінен елді хабардар етіп отыр
Мәселен, «бір облыста ісқағаздарының мемлекеттік тілде жүргізілуіне қатысты үлкен жиын өтті, енді бір өңірде аударма мәселесіне қатысты дөңгелек үстел ұйымдастырылып, бір жерде «Тіл білгірлері» конкурсы өтті…» деген мазмұндағы жаңалықтар  осы салада  тындырылып жатқан шаруалардың нышанындай көрінеді. Бірақ әлі де болса оң нәтижеге қол жеткіздік  деп айтуға  ауыз бара қоймайды
Өйткені  сол шаралардың бір бөлігінің науқандық бағыттағы жұмыстар екені айдан анық
Мәселен, жергілікті жерлерде алаулатып-жалаулатып өтетін Тілдер фестивалін алалық
Осы мәдени шарада ұлттық киімін киген өзге ұлт өкілдері  сөз алады
Қазақ тілінде  екі сөздің басын қосқаны болмаса, өзге ұлттар тілін немесе  ұлттар достығын насихаттауға арналған мұндай шараның  мемлекеттік тіл үшін маңызы аз, ықпалы төмен
Осыған қарап,  мемлекеттік тілдің дамуы жолындағы жұмыстар мен шаралар көбіне  көңілден шыға бермей, қағаз бетіндегі есеп беру мен нәтижесіз науқандарға айналып бара жатқандай.
Айталық, жоғары оқу орындарының қазақ бөлімдерінде оқуға тілек білдірген өзге ұлт жастары үшін жыл сайын арнайы грант бөліп отырған өңірлер бар
Сонымен қатар жоғары оқу орындарында оқитын мемлекеттік тілді меңгерген өзге ұлт жастарына қосымша стипендия тағайындау, оқу төлемақысына жеңілдіктер жасалғандары және бар
 Қала берді, өзге ұлт өкілдерінің ана тілдерін оқып, үйренуіне толық жағдай жасалғанын айтпағанның өзінде,  этномәдени бірлестіктер жанынан ашылған арнайы мектеп-үйірмелер күн санап  көбеюде
Тіпті оқу жылының қорытындысы бойынша өз ана тілдерін (мемлекеттік тілді емес) оқып-үйренуде үздік жетістіктерге жеткен өзге ұлт өкілдерінің балаларына  жазғы демалыс лагеріне тегін жолдама беріп, марапаттау дәстүрге енгізілген
  Аңғарсаңыз, бұдан мемлекеттік тілге емес, өзге ұлт өкілдеріне деген құрметтің ерекше екенін көруге болады
 Қала берді, біздің мемлекеттік тілді дамытуға арналған шаралар барша қазақ тілін білмейтіндер мен өзге ұлттарға мемлекеттік тілді меңгертуден гөрі өз ана тілдерін ұмыттырмауға жан сала кіріскендей
 Ал өз ана тілдерін оқып-үйренуде үздік жетістіктерге жеткен өзге ұлт өкілдеріне жазғы демалыс лагеріне тегін жолдама берілуі не үшін? Сонда біз оларды өз тілдерін ұмытпағаны және сақтап келе жатқаны үшін марапаттауымыз керек пе? Олар онсыз да еш қысым көріп жатқан жоқ
 Әлде мемлекеттік тілдің мәселесі өзге ұлт балаларының  университеттерде тегін оқып,  лагерьде тегін демалуымен шешіле ме? Ал сонда ересектерін қайтпекпіз? Мүмкін ересек ұлт өкілдерінің мемлекеттік тілді меңгергісі келетіні үшін жалақысын өсіріп,  Бурабайға тегін жолдама берерміз
Одан қалса, Қазақстанда тек өзге ұлт өкілдері ғана мемлекеттік тілде сөйлемей жүрген жоқ қой
Өз туған тілін түсінбейтін қазақтарды қайтпекпіз? Оларға да мүмкін мемлекеттік тілді үйренуге ниеті оянар деген соқыр үмітпен түрлі жеңілдіктер қарастырармыз.
Одан әрі  мемлекеттік тілдің мерейін өсіріп, қазақ тілінің қолданыс аясын кеңейтуге бағытталған шаралар түрлі байқаулар мен конкурстарға (онда да өзге ұлт өкілдері арасында) ұласады
Облыста тұратын 15-20 өзге ұлт өкілінің басын қосып, қазақтың мақал-мәтелін айтқызып, биін билетіп, мемлекеттік тілдің мерейін «өсіріп», беделін «арттырған» болады
 Одан қалса, «Мемлекеттік тіл – мақтанышымыз» сынды 20 жыл бойы қайталанып келе жатқан жауыр тақырыппен шығарма байқауын өткізгенсиді
Тілі келмесе де, Абайдың бір өлеңін жатқа оқығаны үшін жүлдені өзге ұлт өкіліне беру секілді фактілер де күн санап жасарып келеді
 Былтыр қазақ балабақшасына 90 бала, биыл 95 бала барса, соны көңілге медет тұтып, ұлт тағдырын шешкендей масайрап отырған басшылар бар
Тоқсан ауыз сөздің тобықтай түйіні, мемлекеттік тілдің қолданыс аясын кеңейтуге бөлінетін жыл сайынғы  бюджет қаражаты осындай шараларға да жұмсалып келеді
Рас, біз  қазақтың тілінде таза сөйлеп, мәдениетіне үлкен құрметпен қараған өзге ұлт өкілдеріне әу бастан оң қараған халықпыз
Алайда бақай есеппен бірауыз қазақша сөйлегенін бұлдайтындарды емес
Қала берді, әл-Фараби бабамыздың 76 тіл білгені үшін оған 76 ұлттың жа­йылып жастық, иіліп төсек болғанын естіген де, оқыған да жоқпыз ғой
Ендеше, өзгелерді өзеурете бергеннен ештеңе шықпайды
 Түптеп келгенде, мемлекеттік тілді үйрету үшін марапаттау міндетті ме? Мемлекеттік тіл мәселесін айқайлатып немесе байқаулатып шешпейтініміз сияқты тіл саясатын да бұлай жүргізе алмайтынымыз анық
Сондықтан бізге арық сөйлеп, семіз шығатын тіл саясаты керек
Өйткені нақты істен нақты нәтиже күтіледі.
Динара ІЗТІЛЕУ
