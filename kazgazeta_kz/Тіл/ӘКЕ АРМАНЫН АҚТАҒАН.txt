1937 жылғы саяси қуғын-сүргіннің қиямет кезінде НКВД-ның­ жандайшап әпербақандары «Жапония шпионы» деген нақақ жаламен ғалым-ұстаз Құдайберген Қуанұлын алды-артына­ қаратпай, үйелмелі-сүйелмелі алты баласын, олардың Ару-Анасын зар ­жылатып, ­шырылдатып алдына салып айдап кетеді
Ең болмаса туғанына алты күн болған жас нәрестесі Асқардың қасында біраз ғана уақыт болуға да мұрсат бермепті
Бұл жайт сол кездегі 8 жасар ұлы Есеттің де, басқаларының да жанына ызғардай батып, көз жастары­ көл болып, қабырғалары қайысып, мөлдіреп қала береді.
Есіл ер, ардақты азамат, білімдар ғалым, ұлағатты ұстаз Құдекең басына түскен жайдың ауырлығын түсінгенмен, «болған іске болаттай болуға» тырысады.­ Амал қанша, тар қапаста жатқанда үй-іші, жас балалары­ ешбір есінен шықпайды
Құлындарының аман-есен болып, ел қатарына қосылуын армандап,­ олардың келешегінен үміт күткен де болар, қайран азамат.
Мұндай жағдайда «Есің барда – елің тап» деген халық даналығын ескерген ақылды да парасатты Раушан ана бала-шағасын арқалап, өз елі, алтын бесігі Ақтөбе облысының Жұрын ауданына бір-ақ тартады
Балаларын мектепке орналастырып, өзі колхоздың қиын да ауыр қара жұмысына кіріседі
Бәрі де балаларының қамы
Арада жылжып­ ай, ай соңынан жылдар зымырап, ­балалары ауыл балаларымен бірге өсіп-жетілгеніне қуанышы қойнына сыймай жүргенде, Ұлы Отан соғысының қиын да ауыр жылдарын жұрт қатарлы бастан өткереді
Халқымыздың «Орнында бар оңалар» деген халық даналығы бұл отбасының да өмірін айналып өтпейді
Адам төзбес ауыр да қиын, жанқилы қиыншылықты көре жүре өскен Құдекең мен Раушан шешейдің балалары өсіп-өніп, еліміздің белгілі ұл-қыздарының қатарына қосылғанына жұрт риза болады
«Тектіден текті туар, мүйізі қарағайдай, тексізден тексіз туар, адам жылағандай» деп текке айтылмаған ғой
Тұңғыштары Мүслима­ филология­ ғылымының кандидаты, Ақырап болса, белгілі суретші, Қазақстан Суретшілер одағының мүшесі
Есет – филология­ ғылымының докторы, профессор.­ Қызғалдақ – экономика­ әрі саяси­ ұйымдастыру маманы
Қырмызы шет тілінің маманы болса, кенже ұлы Асқар – математика маманы, филология­ ғылымының докторы, профессор
Құдекеңнің немересі Ардақ Есетқызы да филология ғылымының кандидаты, басқа немерелері де жоғары білімді ­мамандар.
Ертеден айтылып, құлаққа сіңісті болған «Әкеден ұл туса игі, әке ­жолын қуса игі» деген нақылды бойына ­жастайынан сіңірген Есет Құдайбергенұлы 1946 жылы Ақтөбе қаласындағы Н.Байғанин атындағы 2 жылдық мұғалімдер институтының даярлық курсын ойдағыдай аяқтайды да, 1947 жылы әкесі қазақ тілі кафедрасының меңгерушісі болып қызмет атқарып, жүздеген шәкірттерге білім берген Абай атындағы Қазақ ­педагогика институтына қабылданады
Оның бұл институтқа түскендегі мақсаты – әке жолын жалғастыру, ол кісінің жан-тәнімен беріле, адал жүректен сүйген ана тілін зерттеу, әке арманын арқалай жүріп білім алып, жас шәкірттерді оқытып, баулу болған.
Біздің Есетпен шүйіркелесе танысып­ та кездесуіміз осы 1947 жылдың қыркүйегінен басталып еді
Бір курста­ 45 студентпіз
Сұрапыл соғыстың аяқталғанына екі жыл ғана өткен
Елдің шаруасы кемелденіп бола қоймаған кез
Таңдап киіну, сән түзеу деген жоқтың қасы, бірақ талап мықты, оқуға ­деген ықылас күшті
Үлкен де, кіші де білмекке құмар, білімге құлаш жая асығулы
Ұстаздарымыз өте білімді, сол кездегі мақтаулы мамандар еді.
Ғылым академиясына корреспон­дент-мүше болып сайланған ғалымдардың бірі біз оқып жүрген институтта да болды
Ол ұстаз-ғалым – Қазақ әдебиеті кафедрасының меңгерушісі, профессор Қажым Жұмалиев
Біз Қажекеңнің дәрісін селт етпей отырып қызыға тыңдап, тәптіштеп жазып аламыз
Ол кезде оқулық деген атымен жоқ
Ғұлама ұстаздың білмейтіні жоқ, бүкіл қазақ әдебиетін жатқа білетін сияқты
Лекция арасында жалпы мәселені түсіндіру үшін А.Пушкин, М.Лермонтовтардан шумақ-шумақ өлеңдерді жатқа соғады
Әсіресе, Махамбет, Абай жырларын шұбырта айтқанда аузымыз аңқия ашылып, ұйып қалатын едік.
Майданнан Алтын жұлдыз тағып, Совет Одағының Батыры атанып қайтқан, аты аңызға айналған, жаңадан ғана кандидаттық диссертация қорғаған Мәлік Ғабдуллин ұстазымызға қызыға, еліге қараймыз
Лекциясының соңында, сәл тыныс алған уақытта «Ал, жігіттер, қыздарға жазған өлеңдеріңді оқып жіберіңдер» деп, қалжыңға басатын
Біздер «Ағай, өлеңіміз жоқ» десек, «Қойыңдар, бәріміз жас кезімізде өлең жазғанбыз, өлең жазбайтын қазақ баласы жоқ» деп, көңілімізді көтеріп қоятын
Бізге ұстаз бола жүріп, кандидаттық диссертацияларын қорғаған Ахмади Ысқақов, Төлеубай Қордабаев және доцент Шамғали ­Сарыбаев, Б.Шалабаев, Т.Нұртазин, Дәулет Әлімжанов, экономика бойынша­ лекция оқыған институт директоры С.Толыбеков, жаңа тарихтан дәріс беретін доцент С.Бақшылов, философиядан сабақ беретін Н.Әбішев, Ү.Балқашев, орыс әдебиетінен Н.Смирнова, Батыс әдебиетінен М.Сильченко, педагогика тарихынан Қ.Берімжанов, логикадан Б.Аспандияров сияқты оқытушыларымызды абырой тұтатын едік
Бәрі білімді де білікті, ­талай студенттерді ұядан ұшырған атақты ұстаздар.
Қазақ тілі кафедрасының меңгеру­шісі Сәрсен Аманжолов та докторлық диссертациясын сол біздің студенттік кезімізде қорғады
Жоғары курс студенттеріне қазақ тілінің синтаксисінен, бізге Орхон жазуынан сабақ берді
Орхон-Енисей жазуын ол кісінің «дулат жазуы» деп айтатыны есімізде қалыпты
Неге екені белгісіз, осы кісінің лекциясына тек Есет қана бармайтын.
Есет студент кезінде тым ұяң, көбіне өзімен-өзі болатын
Оның көңілінде жабырқау мен мұңаю байқалатын
Бірақ та біздер оған аса мән бермей, оны әңгімеге қосып, әзіл-қалжыңға сала беретінбіз
Арамызда өте сыйлы­ да құрметті болды
Жүріс-тұрысы салмақты, өте сабырлы, мінезі ауыр, бойында желікпе қасиет жоқ, тойған қозыдай томпиып жүретін
Оны 3 курста­ староста етіп сайладық
Сенімімізді ақтады да
Сағат таңғы 8:00-ден 15:00-ге дейін аудиторияларда лекция тыңдап, кешкі 18:00-ден бастап 22:00-23:00-ге дейін оқу залында кітап оқып, сабаққа дайындалушы едік.
Есетпен бірге, бір курста төрт жыл оқып жүріп, әкесінің белгілі ғалым, ұлағатты ұстаз, қазақ тіл білімінің көшбасшыларының бірі, көрнекті профессор Қ.Жұбанов екенін мүлдем білмедік, тіптен хабарсыз болдық
Өйткені ол кісінің есімі аталмаған ғой сол кезде
Ол жөнінде ешкім бізге сыр білдірмеген-ді
Тек 1957 жылы ақталғанда ғана толық хабардар болдық емес пе.
1951 жылы біздер институтты бітірген соң, Есет жолдамамен Солтүстік Қазақстан облысы, Петропавл қаласына кетті
Мектепте екі жыл мұғалім, содан соң облыстық оқу бөлімінде қызмет атқарып, білім беру саласында табысты еңбек еткені бар.
Ол 1955 жылы Қазақстан Оқу министр­лігінің құзырына қарасты «Қазақстан мұғалімі» атты республика­лық газетте әдеби қызметкер, одан соң бөлім меңгерушісі ретінде білім беру жүйесіне байланысты мақалалар жазып, тыным таппай еңбек етті
Осы кездегі бір оқиға еріксіз есіме түседі
Мен «Қазақ тілінің грамматикалық терминдері» атты мақаламды Есетке көрсеткем
Бұл мақаланы жариялаймын­ деп алып қалған
Ол мақалада 5-7 сыныптың «Қазақ тілі грамматикасы»­ атты оқулықтарда грамматикалық терминдердің әртүрлі қолданылып жүргенін, алалықтардың ерекше орын алғанын да айтқан едім
Бұл мақала Есет қызмет етіп жүрген газеттің («Қазақстан Мұғалімі»
1955, 17 ақпанында) бетінде жарияланған
Екі күннен кейін сол оқулықтардың авторларының бірі, өзіміздің бөлім меңгерушіміз, академик І.Кеңесбаев келіп: «Ой, бала, сен біздерді қатырыпсың ғой, газеттен мақалаңды оқыдым» дегені
Арада үш күн өткен соң Оқу министрлігінің осы мақала бойынша мәжілісі болып, оған автор ретінде мені және газет қызметкерлерінен Есет пен газет редакторы Омарғали Құдышевті шақырып, талқылау өткізгені бар
Егерде­ Есет ол мақаланы жарияламағанда грамматикалық термин алалықтары жалғаса берер еді.
Бұл газетте де шебер білікті қаламгер, журналист ретінде тез арада көп көзіне ілігіп, айтарлықтай жұмыс атқарып жүрген кезде, 1957 жылы Есет әкесі Қ.Жұбанов ақталғаннан соң, Қазақстан Ғылым академиясының Тіл және Әдебиет институтына қызметке шақырылды
Ол кезде курстас құрбылар: О.Нақысбеков, А.Әбдірахманов және мен осы институтта қызмет істеп жүргенбіз
Бәріміз Есеттің қатарымызға қосылғанына қуанып, оны ерекше сыйлап, құрметтеп, қызу құттықтағанымыз әлі күнге естен кетпейді
Бұл кезде «Қазақ тілінің 2 томдық түсіндірме сөздігін» академик I.Кеңесбаевтың басшылығымен қызу қолға алып, 1 томның қолжазбасын баспаға дайындап­ та жатқанбыз
Есет те бұл шаруаға қызу араласып кетті
Оны 1 томның редакторлар­ алқасының мүшесіне қосты да, том жарық көргенде оның фамилиясы­ академик І.Кеңесбаев, профессорлар М.Балақаев, Ғ.Мұсабаевтармен қатар тұрды
Ал 1961 жылы жарық көрген 2 томында құрастырушылардың бірі, әрі редакторлар алқасының мүшесі ретінде білегін сыбана еңбек етті.
Есеттің Ғылым ордасына келген­ соң, 1958 жылдан әкесінің көптеген ғылыми еңбектерін жарыққа шығара бастауы осы мерзімнен басталған еді
Біздің қызметтен тыс достық қарым-қатынасымыз – үйлі-жайлы болу қуанышымыздан бастап, балаларымыздың дүниеге келуімен, өсіп-есеюімен байланысты той-томалақтарымыз, ортақ қуаныш-қайғыларымыз бірге өтті
Есеттің туған-туыстарымен де қарым-қатынасымыз жарасымын тапты
Әсіресе, алтын­ анасының біздер Есетті іздеп барғандағы жылы қабағы, аңқылдаған ақкөңіл мейірімді жүзі, ақ дастарқанын жайнатып,­ берекелі қолынан берген шайы, ол кезде әлі үйлі-жайлы бола қоймаған біздің пәк көңілімізді ерекше жадыратушы еді.
1957 жылдың маусымы болатын
Бір күні Есет Айтым екеумізге келіп, «Ахаңа партбилетін қайтарып беріп еді ерекше қуанышта жүр
Бірақ ол кісінің үйіне барып, құттықтап жатқан ешкім жоқ
Барып көңілін аулап, құттықтап қайтайық» деген соң, сау етіп жетіп бардық
Ахаң болса өзіміз қызмет ететін Тіл және Әдебиет институтының Өнер секторының меңгерушісі
­Институт қызметкерлері ғана емес-ау, үлкенді-кішілі ғалымдардың бәрі Ахмет Қуанович деп құрмет тұтады.
Біздер есіктен кіре бере ол кісіге қол беріп сәлемдесіп, жік-жапар болып жатырмыз
Сәлемімізді алып жатып, Ахаң да қуанған сыңаймен «Науан, әй, Науан! Есеттің жолдастары келіп қалды ғой, қайдасың?» деп дауыстап жатыр
Ал «Науан» деп құрметтеп жатқан жұбайы Науат – қазіргі академиктер Болат және Қайсар Ахметұлдары мен композитор Ғазиза Ахметқызының анасы екенін сонда ғана білдік
Ақсары өңді, аса мейірімді, жайдары жан екен
Біздер болсақ, таласа-тармаса, қабаттаса Ахаңды құттықтап, құтты болсын айтып жатырмыз
Әсіресе, ­Айтым өңмеңдеп, өзінің пысықтығына басып, сайрай бастады
Мен болсам, әдепті қалпыма басып, аса аптықпай, байсалды­ жайда тұрмын
Әңгіме-дүкен құрып отырғанымызда шай да дайын болып, шай үстінде Ахаң әңгімесін айтып, біздерді өз замандастарындай сыйлап жатыр
Шайдан соң, Ахаң домбырасын қолына алып, өзінің «Қарлығаш», т.б
әнін тартып, әндеткенінде мәз болдық
Одан соң, өзі шығарған күйін тартқанда бәріміз де арқаланып, тұла бойымыз шымырлап, ерекше мәз-мейрам болдық та қалдық
Біздер болсақ рақметімізді жаудырып, енді орнымыздан тұра берген едік, Ахаң бізді тұрғызбастан, «Отыра­ тұрыңдар, тамақ дайын болғанша сендерге Батыс композиторларының шығармаларын орындап берейін» деп, көңілімізді аулады.­ Пианино алдына­ отыра қалып, бізге бейтаныс бір шығарманы ойнай бастап еді, Роза деген музыкант қызы қасына келіп: «Папа, не так» деп, екінші бөлімге өтіп кетті
Сәлден соң қайта оралып, «Папа! Я сказала, ты играешь не так» дегені сол екен, Ахаң қызына қарап, «Айнам, Роза, менің әкем сенің әкең сияқты профессор болған жоқ қой» дегенде, біздер шыдай алмай қарқылдап, мәз болдық.
Тамақтанған соң да біраз қызықты да күлдіргі әңгімелерін айта отырып, бізді шығарып салды
Кейіннен Айтым­ екеуміз «ұлық болсаң – кішік бол» деп халық текке айтпаған-ау, деп Ахаңның кішіпейіл, қарапайым мінезіне тәнті ­болып жүрдік
Бұдан кейін Ахаң біздермен жылы амандасып, кейде тоқтатып хал-жайымызды сұрап, біліп жүретін еді.
1967 жылы біздің бөлімнің қызметкері, майдангер болған Ерекең (Еркебай Қойшыбаев) топонимикадан­ кандидаттық диссертация қорғап шыққан соң, Кеңес мүшелерін үйіне қонаққа шақырды
Кеңес мүшесі болған соң, Ахаң да келді
Қайтарда 4 адам; ­ортамызда Ахаң бар, келе жатыр едік, сәл қызулау екі жігіт қарсы келді де ортадағы Ахаңа таяу келіп: «Дорогой­ студент» дегені
Жігіттердің бірі олардың шылымын тұтатып берді
Олар сәл ұзап кеткенде, Ахаң: «Тапқан екен студентті» деп күлдіргені бар.
Есеттің қазақ лексикографиясы саласындағы тағы бір толымды еңбегі – он томдық «Қазақ тілінің түсіндірме сөздігін» жасауға қатысуы
Ол бұл күрделі де іргелі еңбектің барлық томын жарыққа шығаруға қатыспағанымен, оның бесінші, алтыншы томдарын жасауға атсалысып, жалпы көлемі 8 баспа табақ жұмыс жазды
Есет Құдайбергенұлы бұл кезде «Қазақ тілі тарихы» бөлімінде қызмет атқару барысында халық ауыз әдебиеті тілі тарихын зерттеумен барынша шұғыл­данып, ­ынталана еңбек етіп жүретін.
Оның басты себебі – өзі үнемі айтып жүретін папасының сонау 1934 жылы жариялаған «Абай – қазақ әдебиетінің классигі» («Әдебиет майданы», №11, 29-44-б.б.) атты, елдің аузынан түспейтін атақты еңбегінің тегеурінді әсері еді
Сондықтан да ол 1967 жылы «Қозы Көрпеш – Баян сұлу» эпосының тілі жөнінде» деген тақырыпта кандидаттық диссертация (акад
І.Кеңесбаевтың жетекшілігімен) қорғады
Осы диссертацияны қорғау алдында дауыс беретін Кеңес мүшелерінің бәрі жиналып, Кеңестің ашылуын күтіп отырды
Бірақ Кеңес төрағасы мәжілісті ашуға асыға қоймады
Өйткені диссертация қорғайтын Есет әлі жоқ
Отыра-отыра 40 минут уақыт өтті
Есет маңғазың әлі көрінер емес
Сол кезде Кеңес мүшелерін сөзбен айналдыра тұрмақ ниетімен Ахмет Қуанұлы: «Дүниеде жалқауларға бірінші сыйлық берсе, біздің Есет алдымен алар еді» дегені бар емес пе? Отырған жұрт ду күліп, қабақтары ашылып, көңілдері жайлана бастағанда, асығып-аптығып Есет те жетті-ау, әйтеуір
Осы әңгіме кейіннен ел арасына­ тарап, күлкіге айналған еді
Ол біздің Есеттің жайбасарлығына (ол ешқашан асығып-аптығу дегенді білмейтін, өзіне, өз бойына лайық ­сабырлы, байсалды мінезінен бір таймайтын) емес, Ахаңның сөз тапқырлығына, ақылгөйлігіне байланысты­ аңызға лайықты әңгіме еді.
Ғалым Есет өз әкесі Қ.Жұбанов еңбектерінің таңдамалы бір томдығын (1966 жылы), академик Ахмет Жұбановтың «Ән-күй сапары» атты көлемді еңбегін, «Абай» энциклопедия­сын, сондай-ақ ондаған академиялық жинақтар мен кітаптарды шығаруға тікелей қатысты
Алғашқы монографиялары «Эпос тілінің өрнектері» және «Қазақ тілінің тарихи көздері» (ұжымдық) 1978, 1989 жылдары жарық көрсе, «Қозы Көрпеш – Баян сұлу» эпосының текстологиясы» (1994 жылы), «Қазақтың ауызекі көркем тілі (1996 жылы) атты монографиялары – қазақ тіл білімінде тұңғыш рет жазылған соны да маңызды еңбектер екені даусыз.
Ғалым Есет Құдайбергенұлы ұзақ жылдар бойы қазақ әдеби тілінің тыңда зәру, әрі дау-дамайы көп саналатын халық әдеби тілінің даму, қалыптасу мәселелерімен дамылсыз шұғылданған еді
Соның нәтижесінде «Халық әдебиеті тілін зерттеудің лингвостилистикалық аспектілері» атты тақырыпта докторлық диссертация жазып, 1997 жылы қорғап, филология ғылымының докторы ғылыми дәрежесін алғаны белгілі (Мен ғылыми кеңес мүшесі ретінде бірінші ресми оппонент болған едім)
Ғалымның халық әдебиеті «әдеби тіл», «халық әдебиетінің тілі әдеби ме?», «ауызекі әдеби тілдің ұлтаралық сипаты» деген бір-бірімен тығыз мәселелерді анықтағаны бар
Оның «жазба әдебиетіміз ауыз әдебиетінің негізінде қалыптасып дамыған» деуі бұрынғы пікірлермен жанасып жатса, ауыз әдебиетіміз бен жазба әдебиетіміздің арасының тығыз бірлікте жалғасын тауып отырғанын дәлелдеген ой-пікірі ғалымдар арасында кеңінен тарап, қолдау тапқан еді
Ал «халық әдебиеті тілі – күнделікті қарым-қатынас тілінен биік тұрумен қатар, өңделген көркем тіл, оның әдеби тілге жуық болу себебі де сонда» деген орынды пікірі көпке мәлім.
«Халық әдебиетінің тілі әдеби тіл ме?» деген мәселені де жан-жақты қарастыра келіп, «ешбір әдеби тіл халық тілінен бұрын пайда болған емес» деген тың ой-түйінін дамыта отырып, олардың даму, қалыптасу сырын да тереңнен байыптады
Сондай-ақ ұлтқа дейінгі әдеби тіл міндетін атқарған төбе тіл (супер-диалект) үлгілерінің болғанын анықтауы да бұрын айтылмаған тың ой-пікір еді.
Әдебиет пен тіл мамандарының айтып жүрген «V-VIII ғасырлардағы түркі жазба ескерткіштері халық әдебиетінің туындыларының, соның ішінде батырлық эпостардан да бұрын жасалған мәдениет мұралары» деген пікірлерін қисынсыз деп қарады.
Қазақ халық әдебиетінің эпикалық бай түрінің Орхон ескерткіштерінен басталмайтыны, керісінше, ескерткіш атаулы көне жазулардың бәрі эпос жүйесіне, оның кейіпкерлеріне барынша еліктеуден, ауызекі сөз өнерінің эпикалық дәстүріне мықтап бой ұрудан пайда болған әдебиет үлгілері деп білді
«Ауыз әдебиет дәстүрі ешқашан жазба әдебиеттен басталмақ емес» деген қисынды тың ой түйіні көптің көкейінен шығып, қолдау тапқан болатын.
Ал әдеби тіл тарихына байланысты­ «түсінбестіктер» кейде көркем әдебиет тілі мен әдеби тілді орайлас санап, бірінің орнына екіншісі жүре алады деп қарау да бар
Бұл ретте ғалым көркем әдебиеттің тілі әдеби тіл болатынын, бірақ ол қазіргі замандағы әдеби тілдің бүкіл болмысын, сан салалы мүмкіндігін таныта алмайтынын, тек оның образды сөз қолданыс түріндегі үлгісі ғана болатынын баса көрсетті.
Отыз жылдан аса ғылыми ізденістер­мен шұғылданған ғалым өмірінің соңғы жиырма жылын ұстаздықпен жалғас­тырды.
1990 жылы 23 ақпанда Ақтөбе Мемлекеттік педагогикалық институтына Қ.Жұбанов есімі берілгеннен бастап (1996 жылдан Жұбанов атындағы университет), мұнда «Жұбановтану» атты арнаулы пән оқылатын болды
Сол кездегі институт ректоры М.Арыновтың құлшына кірісуімен «Жұбановтану» зертханасы (лаборатория) да ашылды
Оны басқару және қазақ тілі теориясы кафедрасының меңгерушісі болу үшін М.Арынов Алматыдан Құдайберген Жұбановтың ұлы Есет Жұбановты шақырды
Есет бел баласы ретінде әкесінің ғылыми мұрасын зерттеп, кезінде бастап, аяқтай алмай армандап кеткен ізгі істерін жалғастырып, алға апарды, әке арманын ақтауға бел шеше, белсене кірісті.
Профессор Есет Құдайбергенұлы әкесі Құдайберген Жұбановтың еңбектерін жүйелеп зерттеп, тың деректерін іздестірді
Жас ғалымдарды баулып тәрбиелеу ісіне елеулі үлес қосты.
Оған 1996 жылы Ақтөбе университе­тінің профессоры атағы беріліп, университет, факультет ғылыми кеңестерінің, ғылыми-методикалық орталықтың, университет ғалымдарын аттестация­лау­ комиссиясының мүшесі ­болып, қоғамдық жұмыстарға белсене атсалысты.­
Профессор Е.Жұбанов Ақтөбе қаласындағы, өз әкесі, профессор Қ.Жұбанов атындағы университетте өзіне жүктеген жауапты да абыройлы істерді атқаруда өзінің бар күш-жігері мен қабілетін аямастан еңбек етіп, ғылым мен ұстаздықты нәтижелі де табысты түрде ұштастырып, салиқалы еңбек жолын ұстап, кейінгі ұрпаққа үлгі-өнеге көрсете алды
«Жұбановтану» тақырыбы бойынша­ курстық, дипломдық жұмыстар мен кандидаттық диссертациялар ­жазылды
Е.Жұбановтың шәкірттері Ж.Тектіғұл, Н.Сәдуақас, М.Миров, М.Доспағанбетов, Ж.Сұлтан, профессор Қ.Жұбанов мұралары жөнінде жазған кандидаттық диссертацияларын сәтті қорғап шықты
Ал шәкірті Жанна Тектіғұл болса, ғылыми-зерттеу жұмысын одан әрі жалғастыра келіп, докторлық диссертация қорғап, ғылыми дәреже алды
Ғалым-ұстаздың кейінгі шәкірттері Е.Қалиева және Ш.Әбдірова өз тақырыптары бойынша жемісті еңбек берді.
«Жұбановтану зертханасында» тіл мамандығынан басқа да ғылым салаларының ізденушілері кеңес ала жүріп, журналистика кафедрасының аға оқытушысы Ә.Оралбай, қазақ әдебиеті кафедрасының аға оқытушысы Ә.Ұлықпановалар зертхана меңгерушісі Е.Жұбановтың кеңесші болуымен­ кандидаттық диссертацияларын қорғады
Ал психология кафедрасының аға оқытушысы А.Қарабалина профессор Қ.Жұбановтың психолингвистикалық пікірлерін зерттеу нысаны етіп, психология мамандығы бойынша кандидаттық диссертацияларын сәтті қорғап шықты
Бұл үш зерттеушінің де тақырыптары «Жұбановтану» проблемасына тікелей қатысты болған еді.
Міне, әке арманын ақтаған деп, осындай азаматты айтса болар.
Профессор Е.Жұбанов – өз болмысы, терең білім, зор адамгершілігі, ұстаздық пен ғалымдық жолдың тізгінін тең ұстау барысында көптеген мемлекеттік атақ-дәреже, жоғары ­лауазым мен марапатқа ие болған азамат.­ Ол 2005 жылы Мемлекеттік тіл саясатын жүргізудегі үлгілі еңбегі үшін марапатталып, Ақтөбе облысы әкімінің алғыс хаты мен автокөлікке ие болса, педагогикалық қызметтегі табыстары үшін «Қазақстан Республикасының білім озаты», Ы.Алтынсарин атындағы медаль иегері, «Қазақстан Республикасының білім беру ісінің құрметті қызметкері», «Қазақстан Конституциясына 10 жыл» мерекелік медалімен марапатталып, 2003 жылы «Ақтөбе облысының Құрметті азаматы», 2004 жылы «Ақтөбе қаласының Құрметті азаматы» деген атақтарға ие болды.
Есағаң байсалды да білімді ғалым-ұстаз болумен қатар, қара сөзге дес бермес хас шешен, әрі ақынжанды ғажайып жан еді
Замандас, құрбы-құрдастарына арнаған шумақ-шумақ өлеңдері әсерлі де өткір шығушы еді.
Аяулы дос, асылдың тұяғы, айтулы­ азамат, ұстаз-ғалым Есағаң арамызда жүргенде бүгін 90 жылдық мерейтойының төрінде жуан төбедей болып, шалқып отырар еді
Амал қанша, «жазмыштан озмыш жоқ»
Жұрт «Ат тұяғын тай басар» деп, текке айтпаса керек
Қ.Жұбанов атындағы университеттің «Жұбановтану» зертханасын Құдайберген Жұбановтың немересі, филология ғылымының кандидаты, доцент, полиглот Ардақ Есетқы Жұбанова көпке дейін басқарып, атасы мен әкесінің жолын қуып, олардың игі істерін жалғастырды.
Жан-жағына тамырын жайған зәулім бәйтеректей болған профессор Құдайберген Жұбановтың шарапаты мен шексіз дарыны ұрпақтарына дарып, бұл күнде қазақ халқының ғылымы мен мәдениетінің төрінде олардың есімі шоқ жұлдыздай жарқырап тұр.
Телғожа ЖАНҰЗАҚ, 
филология ғылымының 
докторы, профессор,
Мемлекеттік сыйлықтың лауреаты
