Тіл жайында айтар мәселелер аз емес
Қоғамның, мемлекет дамуының қай сатысында болмасын, тіл мәселесі өзектілердің қатарында келеді
Өйткені мемлекеттік тілді өз мәртебесіне сай етіп, тұғырын биіктетуге бүкіл қоғам болып атсалыспайынша, ойдағыдай нәтижеге қол жеткізу оңай болмасы анық.
Шынтуайтына келгенде, қазақ тілі қазақ халқының жан сезімін және рухани байлығын ғасырдан-ғасырға жалғастырып келе жатқан басты құндылықтарымыздың бірі
Осынау рухани байлыққа кенелу тіл мәдениетін толық меңгерумен тікелей байланысты
Сонымен қатар тіл дегеніміз – ұлттық болмыс пен психология аясындағы ең сезімтал әрі нәзік сала
Олай болса, мемлекеттік тіл тағдыры қазақ ұлтының да тағдыры екені баршаға аян
Бұл ұғым-түсінікке құрметпен қарау қаншалықты маңызды болса, тіл тағдырына соншалықты жауапкершілікпен қарау да маңызды.
Тілді адамзаттың ұлы жасампаз­дығының бір көрінісі ретінде, мемле­кетіміздің басты нышандарының бірі ретінде бағалауымызға болады
Әнұран, Елтаңба, Көк байрағымыздың мәртебесі асқақтау үшін қазақ тілінің де мерейі үстем, дәрежесі биік болуы тиіс
Мемлекеттік нышандардың негізгі белгісі де – осы.
Тіл ғалымдары, педагогтар, ойшылдар өз еңбектерінде дәлелдеп жүргеніндей, ұлттық рухты бойға дарытатын, ұлттық тәрбиені санамызға сіңіретін де ана тіліміз
Сондықтан да ол ел азаматтарының басын біріктіретін, бірлік пен ынтымақтастықтың факторы ретінде кеңінен көрініс тапқаны жөн
Бұл құндылықтарды қалыптастырып, одан әрі дамыту үшін тілге осы аталған құндылықтардың негізі ретінде қарай білуіміз керек.
КСРО уақытында орысша сөйлеу білімділіктің, мәдениеттіліктің белгісі саналды
Бұл түсінікті бізге идеология күштеп таңды
Қаншама ұрпақтар осы ұғым-түсінікпен өмір сүрді және ол көпке дейін жалғасып келді
Өкінішке орай, қазақ тілін шеттетіп, орыс тіліне көбірек иек артып жүрген қандастарымыздың ойында осы түсінік бүгінгі күнге дейін бой көрсетіп қалады
Бірақ біз бұдан тезірек арылуымыз керек
Өйткені орысша сөйлеу адамның ой-өрісінің кеңдігі емес екенін, ана тілін білмеу – ар-намыстың кемдігі екенін мойындағанымыз жөн
Кез келген ұлттың ұлттық тілі оның басты байлығы болса, ол оны құрметтеуге, ардақтауға міндетті
Адамды нәсіліне, тіліне, дініне қарап кемсітуге болмайтыны сияқты, өзге тілдің үстемдігі арқылы орныққан мұндай түсінік қазақ тілінің мемлекеттік тіл мәртебесін алған соң да қанатын кеңге жайып кетуіне айтарлықтай кедергі келтірді
Осы айтылған мәселелерді оңынан шешу үшін бізге рухани тәуелсіздік керек
Бодандық заманында аяққа басылған рухани тәуелсіздікті қайта түлетудің де бас­ты жолы – тіл екені әмбеге аян
Өйткені тіл ұлттың өзіндік бейнесін анықтайтын, рухани келбетін көрсететін төлқұжаты іспетті
Нақты айтар болсақ, ұлттың өзгеден ерек табиғи даралығын анықтайтын жалқы белгі
Рухани байлыққа тілімізді, дінімізді, салт-дәстүрімізді, тарихымызды жатқызсақ, тіл қазақ болу үшін, дін адам болу үшін, салт-дәстүр, тарихымыз ұлт болуымыз үшін қажет.
Қазақ тілінің мемлекеттік тіл мәртебесіне сай қызмет етуін қамтамасыз ету – өте күрделі мәселе
Қай кезде болмасын тіл мәселесі – сол тілде сөйлейтін, сол тілде сусындаған, ұлттық, ділдік белгісі болып саналатын халықтың мәселесі
Ұлтымыздың біртуар перзенті, ақын Мағжан Жұмабаев: «Ұлттың ұлт болуы үшін бірінші шарт – тілі болуы» керек деп жазды
Бұл жайдан-жай айтылған сөз емес
Тілсіз ұлт болмақ емес, ал ұлт өз тілінен айырылса, оның жағдайы тіптен қиындай түседі
Себебі ол өзінің ұлттық белгілерінен қол үзіп қалады.
Тіл мәселесін қозғап, әңгіме арқауы етіп отырған соң қазақ мектептері туралы да сөз қозғай отырғанымыз орынды болмақ.
Меніңше, қазақ мектебі – ұлтымыздың бесігі
Халқымыздың ұландары, елі мен жерінің шынайы патриоттары да қазақ мектебінен білім нәрімен сусындайтыны сөзсіз
Бұл ұлттық құндылықтардың ең жоғарғы сатысында тіл тұрғандықтан солай болуы заңды құбылыс
Жалпы айтқанда, адамзат баласы сөздің қуатына тең келетін нәрсені әлі ойлап тапқан жоқ
Адамзат ашпаған құбылыстардың құпиясы сөзбен жасырылған
Әрбір азаматтың үш бірдей асылы, үш бірдей бақыты, үш бірдей мұраты бар: ол – халқы, тілі, Отаны
Сондықтан ол бүкіл өмірінде осы ұлы үш қасиетті ту етіп жүруі тиіс
Ал осылардың негізі қазақ мектебінің негізінде қалыптасады.
Мемлекеттік тілімізді аман сақтап, ілгері дамыту үшін бәрімізге ұлттық сана, азаматтық биік тұғыр, мемлекеттік идео­логия қажет
Тіл рухы ғасырлар бойы ұлттық сананы жетелеп келеді
Көкірегі ояу зерделі қазақ қашанда сабырлы болады
Өмірдің қатаңданып бара жатуы рухани жұтаңдықтың көрінісі
Тілді үйрету үшін адамның ішкі ниетін ояту керек
Ол үшін ұлттық санамызды жаңғыртып, ана тіліміздің қауқары мен қуатын нығайтуымыз керек
Ешбір мемлекет басқа елдің, бөгде ұлттың тілімен биік деңгейге, үлкен өркениетке көтеріле алмайды
Қазақ халқының сапасы тек қана қазақ тілінің өркендеуімен ғана өседі
Негізгі басымдықты қазақ тіліне беріп, сапалы ұлт кадрларын даярлау арқылы шын мәніндегі бәсекеге қабілетті ұлтқа айнала аламыз
Сол себепті де қазақ тіліне деген құрмет пен ықыласты ұлттық сана биігіне кө­тер­геніміз жөн
Халық қаһарманы Бауыр­жан Момышұлы атамыз: «Тіл дегеніміз – қай халықтың болмасын кешегі, бүгінгі ғана тағдыры емес, бүрсігүнгі де тағдыры» деген болатын
Тілі өркендемеген ел ұлттық мемлекет болып салтанат кұра алмайды
Тіл бірлігі болмаса, не мемлекет, не тәуелсіздік баянды болмайды.
«Қазақ тілі арқылы елімізді дамытып, биіктерге көтере аламыз» деген пікір, меніңше, дұрыс пікір
Ұлттық тіл арқылы сананың ояну үдерісі жүреді, «бейса­на­лық» деңгейге сәйкес келетін зерде-сезім­дер саналық деңгейге шығады, сана «бей­саналық» деңгейден оп-оңай ақпарат алады.
Тағы да қайталап айтқымыз келеді, ұлтымыздың ұлылығы ана тілімізде
Кез келген тәуелділік адамның ішкі әлемін­дегі тепе-теңдіктің бұзылуынан, адами құндылықтардың жеткілікті түрде орнық­пауынан болады
«Жүрек, ар-ұят оянса, мінез-құлық түзелсе, мәдени, тарихи өрлеу басталады, ізгілік, руханият, бақыт келеді» дейді ұлы ойшылдар
Қазіргі таңда көптеген қазақтар өз ана тілінде оқып, жаза алмайды
2025 жылға дейін қазақша сөйлейтіндердің санын 95 пайызға қалай жеткіземіз? Әнебір жылы көршілес діні бір, тілі бір Өзбекстаннан меймандар келгенде ресми әңгіме барысында қазақтың бір шенеунігі жайына қарап отырмай: «Біз мемлекеттік тілге көшуге кірісудеміз, ол үшін пәленбай миллион қаржы бөлдік» депті
Сонда өзбекстандық мемлекет қызметкері таңғалып: «Оған қаржы бөлудің не қажеті бар? Заң бар емес пе?» деген екен
Сондықтан ең бірінші мақсат мемлекеттік тіл саясатын дұрыс жүргізіп, заң талабын орындау, барша қазақстандық азаматтардың қазақ тіліне деген ынтасын арттырып, ықыласын ояту болуы тиіс.
Аманқос Ерқасов,
Қазақстан Журналистер 
одағының мүшесі
Атырау облысы
Жылыой ауданы
