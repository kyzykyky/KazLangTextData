Алдымен ресми тілде дайындалып, содан кейін ғана барып мемлекеттік тілге аударылатын заңдарымыздың қазақ тіліндегі нұсқасы ешқандай сын көтермейтіні туралы мәселе Әділет министрлігінің Заң шыға­ру институтында өткен «Құқықтық нормалардың орыс және қазақ тілдеріндегі мәтіндерінің тең түпнұсқалығын қамтамасыз ету­дің кейбір мәселелерін» талқы­лаған дөңгелек үстелде айтылды.
Мәселен, қазақ тіліндегі аудармасында шикілігі бар 46 заң Парламенттен кері қайтып, ол заңдар ғылыми лингвистикалық сараптамаға жіберілсе, ағымдағы жылдың үш айында мұндай жайт 8 рет қайталаныпты
Өткен жылдың соңында бұл мәселеге Президент Әкімшілігінің кеңсе басшысы М.Қасымбеков назар аударып, министрлік пен Үкіметтегі құжаттарды дайындайтын құрылымдардың жетек­шілерімен өткізген кеңесте мемлекеттік тілге маңыз берілуін ескерткен.
Өкінішке орай, қазір ми­нистр­ліктердің заң жобаларын дайындау департаменттерінде отырған заң мамандарының дені мемле­кеттік тілді білмейді
Сондықтан министрліктердің заң жазатын бөлімінің қызмет­керлерінің бірінші біліктілік сапасы – оның мемлекеттік тілді білуімен бағаланғаны жөн
Сосын, Үкімет заң дайындаудың бірізділік стандартын дайындау керек
Өйткені өзіміздегісін айтпағанның өзінде, Парламенттің қабылдауымен Президент қол қоятын немесе үкіметаралық деңгейде келісілген халықаралық шарттар мен кон­венциялардың қазақ тіліндегі аудармасынан кейін көп қателер табылады екен
Сол себепті ау­дар­машыларға салмақ салуды қойып, заң жобасын әзірлейтін адамдардың күнделікті іс-жоспарында қазақ тілін пайдалануына ден қойғаны абзал
Себебі аудармашының деңгейі қай деңгейде болса, заңның деңгейі де сол деңгейде болады
Заң жақсы жазылу үшін Заң шығару институты ешкімге бағынбауы тиіс
Оған білікті адамдарды тарту кезек күттірмейтін мәселе
Талап бойын­ша, ол адамдардың 70 пайы­зы мемлекеттік тілде сөйлейтін, мемлекеттік тілде жазатын азаматтар болуы және 30 пайызы тәжірибеден өткен, тағы 30 пайы­зы үш тілді жетік меңгерген жас­тардан жинақталғаны дұрыс
Төтенше жағдайлар министр­лігінің Мемлекеттік тілді дамыту басқармасының бастығы ­Ахмет Кендірбекұлы қазіргі Заң шығару институты деген атаудың өзі де дұрыс емес, ол Заңнама институты деп аталуы керек дейді
Өйткені олар өздері заң шығарып отырған жоқ
Сосын заңнаманы әзірлеу кезінде бір ғана терминнің бірнеше баламасы қолданылатыны да заңның қате болуына алып келеді екен.
Сыртқы істер министрінің орынбасары Қайрат Сарыбай халықаралық конвенциялардың қазақ тіліндегі нұсқасынан жиі-жиі қателіктердің шығуына байланысты мемлекетаралық деңгейде қол қойылған заңдарды нота жолдап, қайта алдыртудан әбден ұятқа қалатындықтарын ашына жеткізді
«Өзіміздің лексикографиямызды дұрыстап түгендеп алуымыз керек
Терминкомның жұмысын дұрыс жолға қою керек
Бірізділікте саясат болмай және бұл мәселелерді кешенді түрде шешпей, біз ешқашан алға жылжи алмаймыз
Сондықтан лингвистикалық амбудсмен немесе мемлекеттік дәрежедегі комиссия құруымыз қажет» дейді Қайрат Сарыбай
Дөңгелек үстел басында Заң жобаларын мемлекеттік тілде дайындау үшін алдымен заңгерлеріміз қазақ тілінде білімді, білікті болу керек деген де ой айтылды
Бұл күнгі басқосуға келгендер заң жобаларын әзірлеуге қатысты олқылықтардың аз еместігін жасырмады
Бұл орайда қорда­ланып жатқан мәселелердің түйінін тарқатуға келгендер түрлі ұсыныстарын айтып, оны шешудің тиімді жолдарын қарас­тыруға тырысты.
Иә, қалай десек те қозғалған мәселе айтылған жерде қалып қоймай, оң шешімін тауып жатса игі.
Бейбітгүл ӘБДІҒАППАРҚЫЗЫ
АСТАНА
