«Құлағына алтын сырға»
Бұл сөзді «естімей-ақ қой» деген мағынаны білдіреді деп, қоя салуға болар еді
Бізге үлкендер солай үйреткен
Ал қазір қалай?
Соңғы кездерде осы тұрақты сөз тіркесі бастапқы мағынасында қолданылып жүр ме? Осы фразеологизмді қолдануда оның астарына көз жүгірттік пе? Әлде «алтын» сөзі тыңдаушыны елең еткізіп, есте сақтауына түрткі болар деп жүрміз бе? Айталық, «Қазақ тілінің түсіндірме сөздігінде» (Алматы, «Дайк-Пресс» 2008 ж.)
«Құлағыңа алтын сырға» де­генді бір мағынада ғана: «естіп, ұғып ал» деп (537-бет), ал «Қазақша-орысша сөздікте» а) пусть не обращает внимание, пусть не слушает (букв
Золотые серьги в уши); б) принимать к сведению; мотать (наматывать себе) на ус; (563-бет) деп, бір ойды екі нұсқада берген
Бұрын қалай еді?
1999 жылы «Дайк-Пресс» баспасынан А.Байтұрсынов атындағы Тіл білімі институты шығарған «Қазақ тілінің сөздігінде»: Құлағына алтын сырға – «естімей-ақ қой» деген мағынада деп жазылған
Сондай-ақ Гүлдархан Смағұлованың «Мағыналас фразеологиялық сөздігінің» (Алматы, «Сөздік-Словарь», 2002 ж.) «Естімеу» деген тармақшасына: 1
Құлағына тимеу; 2
Құлағына алтын сырға; 3
Естісем құлағым керең болсын! (қарғану) деп көрсетілген екен
Яғни мұнда да «естімей-ақ қой» деген мәнді білдіріп тұр.
1977 жылы 8000 данамен жарық көрген ғалым Ісмет Кеңесбаевтың «Қазақ тілінің фразеологиялық сөздігінде» де «Құлағыңа алтын сырға – «сен тыңдамай-ақ қой, есітпей-ақ қой» деп көрсеткен
Айта кетерлігі, кітапта: «бұл фраза әзіл ретінде керісінше мағынада да қолданыла береді» деп («Келіннің құлағына алтын сырға, берер шайын тезірек берсін
(АТ)»), мысал келтірілген.
Міне, бұрынғының ғалымдары қаймағы бұзылмаған ел аузынан тергенін осылай хаттаған, ал қазіргі кезде кейбір кісілер өзгеше мағынада айтып жүр.
Қазір сөз байыбына жетпеген қайбір журналист: «әкімқараның құлағына алтын сырға – пәленбай ауыл ауызсуға жарымай отыр» дейді
Сонда сол жердің әкімі «менің құлағыма алтыннан сырға салды екен» деп, мәселені шеше қоя ма екен? Жоқ, әкім бұл сөзді қаперіне алмауы да мүмкін
Өйтетін жөні бар, өйткені ол – «естімей-ақ қой» деген мағынаны білдіретін сөз.
Бұны тәптіштеп жазудағы мақсатым – аталған сөз тіркесінің мәніне көпшіліктің назарын аудару
Оның астарын түсіну
Жоқ, әлде «құлағыңа алтын сырға» деген тіркесті айтқан кісінің сөзін бөліп: – «Кешіріңіз, Сіздің бұл айтқаныңыз «ұғып ал» деген сөзіңіз бе, әлде «естімей-ақ қой» дегеніңіз бе?» – деп, сұрақ қойып отырамыз ба?
Ұзын сөздің қысқасы, қазақ тілін үйренушілер қатарын көбейтеміз деп, сөз­бұзарлар санын арттырып алмағанымыз жөн
«Құлағына алтын сырға» сөзін біреулер «есті», екінші біреулер «естіме» мағынасында қолданып жатса, бұл сөз тіркесінің құны бола ма? «Даудың басы Дайрабайдың көк сиыры» демекші, қазақ тіліндегі «құлағыңа алтын сырға» тұрақты сөз тіркесін ата-бабаларымыздан келе жатқан «естімей-ақ қой» мағынасында ғана қолданып, ана тіліміздің өзге мәселелерін шешуге атсалысайық.
Төлен РАМАЗАНҰЛЫ
