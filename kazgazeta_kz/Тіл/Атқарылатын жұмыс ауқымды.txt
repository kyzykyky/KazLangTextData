Елімізде латын әліпбиіне көшу туралы мәселе қозғалғанына он  жылдан асты
Елбасы бұл тұрғыда әр қадамды терең талдап, тіл ғалымдары мен әдебиетшілердің, тарихшылардың ойлануына мүмкіндік берді
«Болашаққа бағдар: рухани жаңғыру» бағдарламалық мақаласы ғылыми орталарда, педагогикалық ұжымдарда, ақпараттық құралдарда, әлеуметтік желіде кеңінен талқыланды
Латын әліпбиінің нұсқасы Президенттің Жарлығымен бектіліп, қазіргі таңда бекітілген нұсқаға орай дөңгөлек үстел, жиындар өткізіліп келеді. 
Мәселен, жуырда Тараз инновациялық гуманитарлық университетінің мәжіліс залында Қазақ жазуын латын графикасы негізіндегі жаңа ұлттық әліпбиге көшіру жөніндегі республикалық жұмысшы тобының мүшесі, Ш.Шаяхметов атындағы Тілдерді дамытудың республикалық үйлестіру-әдістемелік орталығының директоры Ербол Тілешовтың қатысуымен жиын өтті.
Алғашқы болып мінберге көтерілген Ербол Тілешов латын әліпбиіне қатысты бастапқы кезде атқарылған жұмыстарды тілге тиек етіп, азды-көпті тоқталып өтті
Ол әліпбиге байланысты нұсқаларды талқылау барысына зиялы қауым белсене қатысқанын, Республикалық жұмысшы тобына 100-ден астам нұсқа келіп түскенін айтты
Тіпті арнайы жоба Парламент талқылауынан өткеннен кейін де бірқатар нұсқалар келгенін жеткізді
Бұл әрине, зиялы қауымның жанашырлығын, қандай мәселеге де бейжай қарамайтынын көрсетсе керек.
Дегенмен, бүгінгі таңда 32 әріптен тұратын нұсқа дұрыс деп танылып, Елбасының Жарлығымен бекіп отыр
Ербол Ердембекұлы ендігі жерде емле ережелерін жасап, орфографиялық сөздік жасаумен шұғылдануымыз қажеттігін, бұл тұрғыда Ұлттық комиссия құрамына жер-жерден белсенді ғалымдар да енгізілетінін атап өтті
Ол қабылданған нұсқаның қалыптасуы оңай болмайтынын, әлі талай семинарлар, дөңгелек үстелдер өтетінін, кез келген зиялы қауым өкіліне, ерекше ойы, айтары бар азаматтарға сол жерде мүмкіндіктер берілетініне тоқталды.
Мұнан соң сөз алған Қасиет Молғажаров Елбасының жалпы латын әліпбиіне көшу жөніндегі бастамасын толық қолдайтынын білдіріп, ғалым ретінде өзінің бірқатар ұсыныстарын да айтты
Тараз мемлекеттік педагогикалық университетінің қазақ филология кафедрасының меңгерушісі Тұрсынай Әбдіқадырова, М.Х.Дулати атындағы Тараз мемлекеттік университетінің кафедра меңгерушісі, филология ғылымының докторы Сәмен Құлбарақ әліпбидің бектілген нұсқасы жөнінде ойларын айтып, көпшілікті парасаттылыққа, ендігі атқарылар жұмыстарға қолдау білдіруге шақырды
Мұнан соң өңір жастарының атынан республикалық тіл байқауының жеңімпазы Бахтияр Бекназаров сөйлеп, кейінгі буынның тілегін жеткізді
Жиынға қатысушы ғалымдар алдағы уақытта осы қолданыстағы қазақ әліпбиі нұсқасын жетілдіре түсу мүмкіндігіне мән берді.
Қазіргі таңда облыста латын әліпбиін қолдауда бірқатар жұмыстар жүргізілуде
Мәселен, облыстық бас газет «AQ j0L» болып, облыстық телеарна «JambуL» болып, латын әрпімен жазылуда
Сондай-ақ облыстық деңгейдегі «Арай», «Ғұмыр-дария», «Ауыл аймақ» газеттерінде де латын графикасының реңкі байқалады
Осы басылымдарда шағын мақала, бір өлеңнің кириллица және латын түріндегі нұсқалары қатар жарияланып оқырманның назарын аударуда.
Е.ЖАҢАБАЙҰЛЫ
Жамбыл облысы
