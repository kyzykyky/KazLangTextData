Тәуелсіздік алғаннан бергі жиырма жыл ішінде елімізде, соның ішінде Батыс Қазақстан облысында да мемлекеттік тіл саясатын іске асыруға қатысты қыруар шаруа атқарылды
Десек те, осы жылдар ішінде тіл саясатын жүргізуде шешімін таппаған өзекті мәселелер әлі күн тәртібінде тұрғаны да жасырын емес
Оның ең бастысы – қазақ тілінің мемлекеттік тіл мәртебесіне сай қолданылмауы
Бізде сөз бен іс бірдей болмай отыр
Мемлекеттік тілде іс жүргізуге көштік деп есеп бергенмен, билік жүйесі мен халыққа қызмет көрсетудің түрлі саласында қазақ тілін еркін қолдану, іс құжаттарын, қатынас қағаздарын мемлекеттік тілде толтыру (аударма арқылы емес) деңгейіне жеттік пе?
Қазақ тілі бүкіл қоғамды топтастыру міндетін атқарып отыр ма, мемлекеттік басқару тіліне, заң шығару тіліне, қоғамдық қатынас тіліне айналды ма? Әрине, бұл сұрақтарға жауап беру оңай емес
«Өзге өркениетті елдерде мемлекеттік тілдің мәртебесі қандай болса, бізде де сондай болады» деген Елбасы сөзі бұл бағыттағы атқарылар іс пен жетер межені анық көрсетіп тұрған жоқ па? Олай болса, салыстырыңыз… Мемлекеттік тілді тиісті деңгейде білмей-ақ жоғары мемлекеттік қызметті атқару, халық қалаулысы болу қай елде кездеседі немесе мемлекеттік тілде сөйлемейтін, мемлекеттік тілде заң шығаруға қауқарсыз үкімет, парламент қай елде бар? Бұл анық көзге ұрып тұрған қарама-қайшылық қана емес, елдігімізге, тәуелсіздігімізге сын емес пе?
Соңғы кезде қай ресми шараны алмайық, мемлекеттік тілде екі ауыз сөз айтып бастап, қалғанын орыс тілінде жалғастыру үрдісі анық байқала бастады
Үлкенді-кішілі шенеу­нік ағайын бұны «бәріне түсінікті болсын, бәріне түсінікті тілде айтайық» деген уәжбен түсіндіріп әуре
Ал мемлекеттік мәртебесіне жиырма жылдан астам уақыт толса да өз елі азаматтарына түсініксіз тіл ретінде қалса, қазақ тілінің мемлекеттік мәртебесінің құны қанша болғаны? Тілі ұлықталмаған ұлт шын мәнінде мемлекет құрушы ұлт мәртебесіне сай ма, сол елдің шын мағынасындағы иесі ме? Ұлттық санасы нық ұлт – ана тілін өз елінде бейшара қалыпқа түсуіне ешқашан жол бермейді
Алысқа бармай-ақ, іргедегі өзбек ағайынды алсақ.
Ең өкініштісі, мемлекеттік тілді тұғыры­на қондыру ісінде ғылыми негізделген, нақты нәтижеге бағытталған жүйелі істерден көрі құрғақ есеп пен науқандық сипаттағы қайталама шаралар әлі де басым
Қалыптасып қалған осы қасаң жұмыс стилінен шұғыл бас тартпай іс өнбейді
Сондықтан да бізге тіл саясатының басым бағыттары бойынша тың серпіліс, нақты қадамдар қажет екендігі анық.
Алдымен мемлекеттік бағдарламаны заңдық-құқықтық жағынан қамтамасыз ететін нақты шаралар қолдану қажет екені анық
Алғашқы кезекте «Мемлекеттік тіл туралы» арнайы Заң қабылдануы және «ҚР Тіл туралы» Заңының 23-бап талаптарына сәйкес ҚР Үкіметі қаулысымен бекітілген мемлекеттік тілді тиісті деңгейде білуі міндет­­­ті кәсіп пен мамандық иелері, лауазымдар мен қызмет түрлерінің тізімі жариялануы ке­рек
Тәуелсіз мемлекет болашағы, ұлт келе­шегі үшін аса маңызды да қажет осы құжаттар­дың биылғы жылдан қалмай қабылда­нуына қол жеткізу – барлығымызға ортақ бас­ты мін­дет.
«Қазақстанда ұлттық идея қазақ тілінен басталуы керек» (Г.Бельгер)
Өкінішке қарай, әзірге қазақ тілі ұлттық идеологияның негізіне айналған жоқ
Сондықтан да бізге ұлттық мүддеге негізделген идеология керек
Әсіресе, адамдардың санасында қалыптасып қалған көзқарас пен ділді өзгерту үшін қуатты идеология қажет
Тіл саясатының қандай қиыншылықтарымен жүргізіліп жатқаны да осы кертартпа көзқарас жемісі
Тіл болашағына күмәнмен қарайтын қан­дастарымыз да азаймай тұр
Әйтпесе қазақ балаларының үштен бірі орыс тілді мектептерде оқымас еді
«Қазақстанның болашағы – қазақ тілінде»
Идеологиямен шұғылданатын үлкенді-кішілі шенеуніктердің ойланатын тұсы – осы.
Сол сияқты мемлекеттік тілді мемле­кеттік органдардың, лауазымды мемле­кет­тік қызметшілердің ресми шараларда қолданбауы, елемеуі мемлекеттілікке қар­сылық ретінде бағалануы тиіс
Өйткені өрке­ниетті елдердің барлығында солай
Біз неге талап қоймаймыз? Алдымен өзімізге, сосын өзгеге
Мемлекеттік тілді тиісті деңгейде білу ел азаматтары үшін парыз ғана емес, міндет екенін ұғынатын, ұғындыратын, мемлекеттік тілге менсінбей қарайтын лауазым иесін қоғамдық талқыға салатын кез келді.
Тіл жанашырларын толғандырып отыр­ған тағы бір өзекті мәселе – бастауыш білім беру жүйесінде, тіпті балабақшадан бастап үш тілді қатар оқыту бастамасы
Бұл мәселеде біз өзге елдер тәжірибесін қаншалықты зерделедік? Үш тілді ерте жас­тан оқытудың болашақта баланың дамуына тигізетін әсері мен ықпалдары жан-жақты зерттелді ме? Жалпы қазіргі қазақ қоғамы осы мәселеге қатысты сала мамандарының (дәрігерлер мен психолог-мамандардың, педагогтер мен шет ел мамандарының) пікірін, ғылыми-зерттеу ұйымдарының арнайы ғылыми сараптамасы мен аналитикалық талдауын күтуде.
Сонымен бірге мемлекеттік тіл саясатын жүргізуде, осы бағытта Елбасы алға қойып отырған тапсырмаларды орындауда тиісті мемлекеттік мекемелер қоғамдық ұйымдар мүмкіндігін толықтай пайдалана алмай отырғандығы да анық
Қазіргі жағдайда бізге ұлттық мүдде мен ұлттық рухани құндылықтарды насихаттайтын, тіл саясатының басым бағыттары бойынша қоғамдық санаға ықпал ете алатын қоғамдық ұйымдар әлеуетін пайдаланудың маңызы ерекше
Мемлекеттік тіл саясатын одан әрі жетілдіру және Елбасының Қазақстан халқына Жолдауындағы белгілеген көрсеткішіне қол жеткізу үшін тіл шараларына қоғамдық бақылау, қоғамдық талдау және ғылыми сараптама жасайтын, сондай-ақ халықтың қажеттілігі мен сұранысын қанағаттандыруға, қазақ тілінің қолданыс аясын кеңейтуге бағытталған жаңа ғылыми-инновациялық және шығармашылық жобалар мен ұсынымдар дайындайтын қоғамдық институт құру – уақыт талабы.
Сондықтан біздер, батысқазақстандық тіл жанашырлары, осы идеяны қолдап, қоғамдық бірлестіктер өкілдері мен ғалым­дар және тіл мамандары қатысуымен бірне­ше мәрте арнайы жиын, дөңгелек үстелдер ба­рысында мәселені талқылай келе, «ұлтым деген ұлы іске үлес қосуға» (А.Байтұрсынұлы) ниетті қоғамдық ұйымдар жанынан «Қоғамдық кеңес» құрдық
Жергілікті жерде мемлекеттік тіл саясатын іске асыруға жаңа қарқын мен тың серпіліс беруге мүдделі қоғамдық ұйымдар мен зиялы қауым өкілдерінің бастамасымен құрылған Қоғамдық кеңестің бас­ты мақсаты – тіл саясатына қатысты Елбасы Жолдауы мен мемлекеттік бағдарламада көрсетілген міндеттерді орындауға қоғамдық қолдау көрсету және осы мақсатқа барлық ұлт мүддесін қорғаушы қоғамдық ұйымдарды жұмылдыру.
Бүгінде белгілі тілші-ғалымдар мен саясаттанушылар, заңгерлер мен тіл жанашырларынан құралған Қоғамдық кеңестің жұмыс тобы Қоғамдық кеңес туралы тұжырымдама мен жұмыс жоспарын жасап, тіл саясатына азаматтық қоғамның белсене қатысуын қамтамасыз етуге бағытталған іс-шаралар жобасын әзірледі
Мемлекеттік бағдарлама міндеттерінен туындайтын жобалардың бір бөлігі ҚР Мәдениет және ақпарат министрлі­гі Тіл комитетінің қарауына жіберілмек
Сонымен бірге жергілікті жерде орындалуы жос­парланған жобаларды облыстық басқар­малардың қоғамдық бірлестіктер арасында­ғы үздік жобалар конкурсына ұсынатын боламыз
Облыстық ішкі саясат басқармасының қолдауымен және тапсырысы бойынша биыл жыл бойына жоспарланып, өткізіліп келе жатқан «Мемлекеттік тілге қоғамдық қолдау» ақпараттық-насихаттық шаралар кешені – бірлескен ортақ істің бастамасы.
Елімізде ҚР Мәдениет және ақпарат министрлігі жанынан Тілдерді дамыту жө­ніндегі Республикалық Қоғамдық кеңестің құрылғаны белгілі
Сондықтан да тіл саясатын жүзеге асыруда қоғамдық ұйымдармен кеңінен ықпалдасудың мүмкіндіктері мен жолдарын жан-жақты қарастыруға билік мүдделі деп ойлаймыз
Өйткені азаматтық қоғам белсене қатысқанда ғана алда тұрған ауқымды міндеттер орындалатыны сөзсіз
Қысқасы, мемлекеттік тілді тұғырына қондыру – бүгінде қазақ қоғамының азаматтық белсенділігіне байланысты екендігі анық.
Болат ЖЕКСЕНҒАЛИЕВ,
Халықаралық «Қазақ тілі» қоғамы
Батыс Қазақстан облыстық филиалының төрағасы
