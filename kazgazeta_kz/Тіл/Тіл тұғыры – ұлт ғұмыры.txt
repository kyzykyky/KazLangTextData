Жуырда ҚР Тұңғыш Президенті мұражайында 2013 жылдың Тіл жанашырлары марапатталды
Екі жылда бір рет табысталатын «Тіл жанашыры» құрмет белгісіне биыл еліміздің түрлі саласында ана тілімізді қолдауға қомақты үлес қосып жүрген 27 азамат ие болды
Олардың арасында белгілі ақын, Мемлекеттік «Парасат» орденінің иегері Ханбибі Есенқарақызы, белгілі ақын, ҚР Жазушылар одағының мүшесі, ҚР Мәдениет қайраткері Надежда Лушникова, Л.Гумилев атындағы Еуразия ұлттық университетінің журналистика және саясаттану факультетінің деканы Қайрат Сақ секілді танымал тұлғалармен бірге, мұғалімдер, ЖОО-лардың оқытушылары, ақын-жазушылар, кәсіпкерлер тіл жанашырлары атанды
Марапаттау рәсімінде сөз алған Қазақстан Республикасы Президент Әкімшілігі Кеңсесінің бастығы, «Тіл жанашыры» қоғамдық бірлестігінің төрағасы Махмұт Қасымбеков бұл белгінің, ең алдымен иелеріне жауапкершілік жүктейтінін атап өтіп, кез келген тынымсыз еңбектің бағалаусыз қалмайтынын жеткізді
Марапаттау кезінде құрмет белгісіне ие болған адамдардың мемлекеттік тілді өркендетуге сіңірген еңбегі туралы толық мәлімет беріліп, арнайы дайындалған бейнероликтер көрсетілді
Шара соңында «Тіл жанашыры» құрмет белгісіне ие болғандардың бірі, ақын Надежда Лушникова ұйымдастырушыларға алғыс білдіріп, жүректен шыққан тілегі мен жыр жолдарын арнады.
– Бүгін ерекше күн
Бүкіл қазақтың түкпір төрінен, ауыл-елден тіл жанашырлары жиналып, әртүрлі саланың қызметкерлері келіп, неше жылғы еңбектерінің жемісі іспетті омырауымызға аспан түстес белгі қадалды
Бұл – абырой белгісі
Мен 27 жыл бойы өздеріңдей қазақ балаларына сабақ берген адаммын
Жамбыл атам, Жәкемнің өзі «Қаражорға» деп кеткен Үмбетәлідей азаматқа мұражай аштық
Одан басқа шығармашылық жолым өзімше, төрт баланы өсіріп, оларға білім берген аналық жолым өзімше
Соның барлығының бүгін жемісін көріп отырмын
Баяғыда бес жасымда Жәкеңе еріп барып, қолынан алма жеп едім
Содан жұққан ермегім, содан жұққан қатпа тасым әлі күнге дейін жанымды жадыратып, жастықтың бойда қалған жапырағын сөйлетіп, қоңыраулатып тұрғаны ғой, жарығым
Нұрекең айтпақшы ана тілің – ол халқыңның тілі
Ал халқың анаң ғой деп
Енді соған бұрылып, тікелей қызмет етуге Алла күн беріп, жазсын! –деп ақ тілегін айтты Надежда Лушникова.
Ал омырауына «Тіл жанашыры – 2013» құрмет белгісін таққан тағы бір ақын апамыз Ханбибі Есенқарақызы: – Мен ақын ретінде: – Ана тілім таңдайыма жабысқан, Өзге тілдер көкейімде табысқан
Өзге тілдер тірі тышқан болғанда, Ана тілім ажал құшқан арыстан, – деп жазған едім
Кейін ана тіліме, тәуелсіз еліме қалай ықпал етіп, қалай көмек беруім мүмкін деген ойға келдім
Сөйттім де архивтерден 1920-1922 жылдары шыққан «Шолпан» деген журналдың сегіз санын тауып, араб әрпінен кириллицаға бастым да үш кітап етіп шығардым
Кейін «Ақ жол» газетінің кейбір сандары Ташкент архивтерінен қолыма түсті де, соған бүкіл ТМД мемлекеттері бойынша іздеу салдым
Алматының, Өзбекстанның мұрағаттарында отырдым
Сосын Мәскеу жерінен 630 саны жарық көрген осы газетті ақыры тауып алдым
Оны да араб емлесінен кириллицаға аударып, кітап етіп шығардым
Қазір 6 томы шықты
Бұл өзі шамамен есептеп қарағанда, 25-30 баспа табақтан 30 том болатын түрі бар
Мен енді осы қолыма алған үлкен істі аяқтасам деген Алладан үмітім бар
Осы 30 томдық еңбекті, «Ақ жол» газетін болашақ ұрпаққа жеткізіп кетсем, үлкен ұлы іс болғалы тұр
Өзімнің үлесімді тәуелсіз мемлекетке осылайша қоспақпын
Ал енді қазақ тілі 2020 жылы түгел қазақша болады дейді
Лайым жақындасын
Ана тіліміз өз тағына қонсын деген тілегім бар, – деп ағынан жарылды.
«Тіл жанашыры» құрмет белгісі 2007 жылдан бері қазақ тілінің дамуы­на ерекше үлес қосып, мемлекеттік тілге шынайы жанашыр болып жүрген азаматтарға беріліп келеді
Аталмыш белгі ең алғаш рет қазақ тілін зерттеп жүрген шетелдік ғалымдарға берілген еді
Олардың қатарында Түркия профессоры Әбдіуақап Қара, Еуропа қыпшақтары қауымдастығының президенті Вад Ласло, Оңтүстік Кореяның Ханкук университетінің профессоры Йун Си Нэ, Мюнхен университетінің профессоры Қайум Кесижи, Индиана университетінің профессоры Уильям Фиерман бар
Ал осы жолы «Тіл жанашыры – 2013» құрмет белгісіне облыс әкімдіктері, қоғамдық ұйымдар мен мекемелер 100-ден аса үміткердің тізімін ұсыныпты
Яғни бұл жолғы марапат иелері негізінен туған тілге қызметін ел ішінде жасап жүрген жандар
Оларды іріктеп алу үшін «Тіл жанашыры» қоғамдық бірлестігінің төрағасы Махмұт Қасымбеков бас­шы­лық жасаған комиссия жұмыс істе­­ген
Оның құрамында профессор Мырзатай Жолдасбеков, филология ғылымдарының докторы Намазалы Омашев, «Егемен Қазақстан» респуб­ликалық газеті АҚ президенті Сауытбек Абдрахманов, Қазақстан Рес­публикасы Президент Әкімшілігінің баспасөз хатшысының орынбасары Бауыржан Омарұлы, филология ғылымдарының докторы Серік Негимов, медицина ғы­лымдарының докторы, профессор Мұхамбедия Ахметов сынды қоғамға белгілі тұлғалар бар
Сонымен қатар «Тіл жанашыры» құрмет белгілерінің өз иелерін табуына ҚР Президент Әкімшілігі, «Назарбаев орталығы», Тұңғыш Президент мұражайы және «Алтын қыран» қайырымдылық қоры қолдау білдірген.
Бейбітгүл ИСАЕВА
