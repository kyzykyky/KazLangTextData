Әділет ҚАБЫЛОВ,
Маңғыстау облыстық «Қазақ тілі» қоғамының басқарма мүшесі, 
филология ғылымының кандидаты, доцент, Қазақстан Журналистер одағының мүшесі
Маңғыстау облыстық «Қазақ тілі» қоғамдық бірлестігі ана тіліміз бен ұлттық құндылықтарымызды ұлықтап, жас ұрпақтың бойына сіңіруде жүйелі жұмыстар атқарып келеді
Қоғамдық бірлестік «Қазақстан Республикасында Тілдерді қолдану мен дамытудың 2011-2020 жылдарға арналған» мемлекеттік бағдарламасында көрсетілген маңызды міндеттерді басшылыққа алуда

Қоғам жыл сайын дәстүрлі түрде мектеп оқушылары мен студент жастар арасында түрлі тақырыпта шығармалар байқауын өткізіп тұрады
Өткен жылдан бастап Елбасы Н.Назарбаевтың Қазақстан тәуелсіздігін баянды ету жолындағы еңбектерін насихаттау бағытында шығармалар конкурсын ұйымдастырып, алдағы уақытта мұндай шараны жыл сайын өткізіп тұруды жоспарлап отыр.
Жуырда Алаш қозғалысының 100 жыл­дығына орай «Алаш идеясы және тәуелсіздік» тақырыбында жас ақын­дар мүшәйрасын өткізіп, балғын талант­тардың әдеби қарымын сараптап, жеңім­паздарды дипломдармен және ба­ғалы сыйлықтармен марапаттады
Елбасының «Мәңгілік ел» ұлттық идеясы мен «100 нақты қадам» Ұлт жоспарын, «Болашаққа бағдар: рухани жаңғыру» бағдарламалық мақаласының идеяларын жүзеге асыру мақсатында Маңғыстау облыстық «Қазақ тілі» қоғамдық бір­лес­тігінің ұйымдастыруымен үсті­міздегі жылдың қыркүйек-қазан айларында төмендегідей тақырыптарға шығарма жазудан конкурстық жарыстар өткізу жос­парлануда: Елбасы Н.Ә.Назарбаевтың еңбектері; қазақтың ұлы ақыны Абай Құнанбаев шығармашылығы; ­Қа­зақ­станның халық жазушысы, ­Қазақ­станның Еңбек Ері, белгілі мемлекет және қоғам қайраткері, Мемлекеттік сый­лықтың иегері Әбіш Кекілбаевтың шығармашылығы; қазақ халқының ұлттық әдет-ғұрып, салт-дәстүрлерінің қа­зіргі кездегі қолданылуы мен оның тәрбиелік маңызы.
Қоғамдық бірлестік соңғы жылдары қазақ тілі мен салт-дәстүрін үйрету мен насихаттау бағытында көпшілікке арналған танымдық, әдістемелік еңбектер дайындап, басып шығаруды да қолға алып отыр
2013-2015 жылдары жарық көрген «Салт-дәстүр және қазақ тілі» оқу-әдістемелік құралы мен «Маңғыстау облысының ауылшаруашылық энцик­лопедиясы» жобалары осының дәлелі
Б.Төлеуғалиев пен Ә.Қабыловтың «Салт-дәстүр және қазақ тілі» оқу-әдіс­темелік құралы – ұлтымыздың салт-дәстүріне арналған құнды мәліметтер мен тағылымды әңгімелерді қамтитын және қазақ тілінің лексикасын оқыту әдістемесін қарастыратын еңбек.
Сондай-ақ 2015 жылы «Арыс» баспасынан Ақтау қалалық «Қазақ тілі» қоғамы дайындаған «Маңғыстау облысының ауылшаруашылығы» энциклопедиясы басылып шықты
Өлкеміздің ауыл шаруашылығы сала­сын жан-жақты қамтыған мұндай бірегей басылымды облыс жұрт­шылығы жылы қабылдады.
Маңғыстау облысы – Қазақстанның батысында орналасқан, бір жағы Каспий теңізімен ұштасқан, шөл және шөлейтті белдеудегі табиғаты қатал аймақ
Қысы қатты, жазы ыстық мұн­дай өлкеде ауыл шаруашылығымен, балық шаруашылығымен айналысу оңай емес
Алайда ата-бабаларымыздан келе жатқан дәстүрді жалғастырып, өңіріміздің еңбеккерлері бүгінгі күнге дейін атакәсібін жалғастыруда
Әсіресе кешегі кеңестік заманда құрылып, жұмыс істеген ТОЗ, артель, колхоз, совхоздарда еңбек етіп, ел игілігін арттыруға ерен еңбек сіңірген майталман малшылар мен балықшылардың, басқа да ауыл шаруашылығы еңбеккер­лерінің, шаруашылық басқарған азаматтардың жұмыстары қиын болса да, олар өз істерін абыроймен орындап, ел игілігін арттыруға үлес қосты.
Биылғы жылы облысымызда бар­лық сән-салтанатымен тойланып өткен береке мен бірліктің, жарастық пен татулықтың нысаны болған Наурыз мерекесін де облыстық «Қазақ тілі» қоғамы, халқымыздың салт-дәстүріне сай жоғары деңгейде атап өтті
Өлкемізге белгілі өнерпаздар өнерден шашу шашып, той көрігін қыздырды, ән әуелеп, күй күмбірлеп, жиналғандарға көтеріңкі көңіл күй сыйлады
Той қонақтарына қазақтың беташар салты көрсетілді.
Мерекеге қонақ ретінде шақырыл­ған ел ағалары, өңірімізге танымал ақса­қал­дар қатысты
Облыс әкімі Ералы Ұлық­панұлы Тоғжанов пен Ақтау қаласының әкімі Серікбай Өтелгенұлы Тұрымов бастаған облыс пен қала басшылары да той төрінен орын алып, жыл басы – ­Наурыз мерекесіне арнаған ақ тілектерін айтты.
Ералы Ұлықпанұлы мұнайлы мекен Маңғыстау жеріндегі жаңа қызметінің басталуы халқымыздың ұлық мерекесі Амал мен Наурызға тап келуін жақсы ырым­ға балап, осы өлкенің дамуына бар­лық күш-жігерін жұмсайтынын жеткізді
Елбасының тапсырмасын орын­дап, өлкемізді көркейту ісінде барша маң­ғыстаулықтардың бір кісідей қолдау біл­діріп, аянбай еңбектенетіндеріне сенім білдірді
Өлке тұрғындарына жаңа жылда бақ-береке мен толағай табыстар тіледі.
Облыстық «Қазақ тілі» қоғамының басқарма төрағасы, белгілі қаламгер, Қазақстан Жазушылар және Журналистер одақтарының мүшесі, ­«Қазақ­станның Құрметті журналисі» Бектұр Төлеуғалиев той қонақтарын Наурыз мерекесімен құттықтап, Тауық жылы халқымызға жаңа табыстар әкелетін, елдің бірлігі мен берекесін одан әрі нығайтатын елеулі кезең болсын деген тілегін білдірді
Наурыз мерекесіне жи­налған қала тұрғындары мен қонақтары да той дастарқанынан дәм татып, ән-жыр тыңдап көңіл көтеріп, мерекенің сән-салтанатымен бөлісті.
Елбасымыздың рухани жаңғыру саласындағы алға қойып отырған міндеттерінің бірі – латын әліпбиіне көшу мәселесі
Әліпби – ұлттық жазудың негізі, ана тілінің терең табиғатын, ұлттық ерекшелік пен дыбысталу заңдылықтарын сақтап, тілдің дамуын жетілдіре түсетін маңызды құрал, ұлттық бірегейліктің пәрменді құрауышы
Осыдан бір ғасырдай бұрын А.Байтұр­сынұлы, Х.Досмұхамедұлы, Қ.Жұбанов секілді арыстарымыздың ұлттық тілімізді сақтау жайындағы ғы­лыми негізделген тұжырымдарын бүгінгі күн тұрғысынан жүзеге асырып, ру­хани жаңғыруымызға енді ғана мүм­кіндік туып отыр
Сондық­тан Елбасы­мыздың рухани жаңғыруы­мыз­дың басты бір көрсеткіші ретінде латын әліп­биіне көшуді атап көрсетуі – дер кезінде көте­рілген, кезек күттірмейтін өзекті мәселе деп білеміз
Демек, латын жазуына көшудің қазақ халқының ұлттық ко­дына қатысты қарастырылуы заңды болмақ.
Үлкен сапардың алғашқы қадамнан басталатыны секілді, көп болып, тізе қосып іске кіріссек, алынбайтын асу жоқ
Бұл орайда Алаш арыстарының бірі Х.Досмұхамедұлының осыдан бір ғасыр бұрын айтқан мына бір сөзін еске сала кетелік: «Осы заманғы ғылым – Еуропа ғылымы, барлық Еуропа ғылымында қолданылатын тіл – латын тілі
Сондықтан латын тілі – жұртқа ортақ ғылым тілі болып саналады
Ғылым атаулы латынша айтса, француз да, неміс те, жапон да, ағылшын да түсінеді
Латын тілі, латын сөзі бізге жат болса да, қашуға болмайды
Бұл заманда ғылым іздеп, қатарға кірем деген халық латын сөздерінен қаша алмайды».
Қорыта айтқанда, қазақ тілінің мәртебесі мен беделін көтеру, жас ұрпақты ұлттық рухта тәрбиелеу, ұлттық сананы жаңғырту бағытында алда тұрған міндеттер көп
Облыстық «Қазақ тілі» қоғамы өзінің жоспарлы жұмыстарымен лайықты үдеден шыға біледі деп сенеміз.


