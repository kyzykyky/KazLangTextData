Жуырда Қазақстан Республикасы Президенті жанындағы Қоғамдық сананы жаңғырту бағдарламасын іске асыру жөніндегі Ұлттық комиссияға қарасты Қазақ жазуын латын графикасы негізінде жаңа ұлттық әліпбиге көшіру жұмыс тобы мүшелерінің қатысуымен, Алматы облысы әкімдігі мен облыстық тілдерді дамыту жөніндегі басқармасының ұйытқы болуымен Талдықорған қаласындағы Тіл сарайында «Латын әліпбиіне көшу: дайындық барысы» атты семинар-кеңес өтті.
Шараға қазақ жазуын латын әліпбиі негізінде жаңа ұлттық әліпбиге көшіру жөніндегі жұмыс тобының мүшелері, өңір тұрғындары және БАҚ өкілдері қатысты
Жиынды Алматы облысы әкімінің орынбасары Жақсылық Омар ашып, жүргізіп отырды.
– Елбасы Нұрсұлтан ­Назарбаев­тың «Болашаққа бағдар: ­рухани жаңғыру» атты мақаласы стра­тегиялық маңызға ие, жасампаз халқымыздың жарқын болашағын айқындайтын ойтолғам
Кемел ­келешекке бағдар болған ауқымды құжатта ұлттық идеологияның, рухани жаңғырудың маңызды тетіктері қарастырылған
Мемлекетіміздің одан әрі дамып, көркейіп, гүлденуі үшін қолға алынған бастамалардың бірі – латын әліпбиіне көшу
Аталған мақсатты жүзеге асыру үшін облыста латын әліпбиіне көшу туралы жұмыс тобы құрылған болатын
Бұл топ Қазақстан Республикасы Президенті жанындағы қоғамдық сананы жаңғырту бағдарламасын іске асыру жөніндегі Ұлттық комиссияға қарасты екенін айтып өткен жөн
Мемлекет басшысы еліміздің рухани дамуы мен кемелдену жолында қазақ жазуының латын әліпбиіне көшіуіне байланысты бірқатар міндеттерді белгіледі
Ендеше бүгінгі семинарда латын әліпбиіне көшудің дайындығы сараланып, кеңінен талқыланытын болады, – деді Жақсылық Мұқашұлы.
Мұнан кейін Қазақстан Республикасы Президенті жанындағы Қоғамдық сананы жаңғырту бағдарламасын іске асыру жөніндегі Ұлттық комиссияға қарасты Қазақ жазуын латын графикасы негізінде жаңа ұлттық әліпбиге көшіру жұмыс тобының жетекшісі, филология ғылымының докторы, профессор, ҚР ҰҒА корреспондент мүшесі Ерден Қажыбек ­«Латын әліпбиі – болашаққа бағдар», аталған жұмыс тобының мүшелері, филология ғылымының докторы, профессор Әлімхан Жүнісбек «Әліпби ауыстыруды жазу реформасына ­айналдыру керек», профессор, филология ғылымының докторы Құралай Күдеринова «Жаңа қазақ әліпби құрамы мен графикаға қатысты мәселелер», филология ғылымының докторы, профессор Ғарифолла Әнес «Әліпби реформасының жалпыұлт­тық сипаты» тақырыптарында баяндама жасады
Сондай-ақ жұмыс тобының мүшелері, саясаттанушылар Дос Көшім, Айдос Сарым ой бөлісті.
Елдікке  бастайтын қадам
Ерден Қажыбек өз сөзінде латын әліпбиіне көшу – қазақ халқының алға жылжуына, жаңа заман талабына сай өсіп-өркендеуіне, болашақ еліміздің жан-жақты дамуына үлкен үлес қосып, жемісі мен жеңісін әкелетіндігін айтты.
– Сөзімнің басында бүгінгі маңызды басқосуды ұйымдастыруға ұйытқы болған Алматы облысының және Талдықорған қаласының әкімдіктеріне алғысымды білдіргім келеді
Біздің елімізде тіл мәселесі өзекті екенін баршаңыз жақсы білесіздер
Латын әліпбиіне көшу арқылы жаңа деңгейде, жаңа қарқынмен ақпараттық кеңістікке жол саламыз.
«Болашаққа бағдар: рухани жаңғыру» атты мақаласында Н.Назарбаев: «Латыншаға көшудің терең логикасы бар
Бұл қазіргі заманғы технологиялық орта¬ның, ком¬муникацияның, сондай-ақ ХХІ ғасыр¬дағы ғылы¬ми және білім беру процесінің ерекше¬ліктеріне байланысты
Мектеп қабырғасында балаларымыз ағылшын тілін оқып, латын әріптерін онсыз да үйреніп жатыр
Сондықтан жас буын үшін ешқандай қиындық, кедергілер болмақ емес
2017 жылдың аяғына дейін ғалымдардың көмегімен барша қоғам өкілдерімен ақылдаса отырып, қазақ әліпбиінің жаңа графикадағы бірыңғай стандартты нұсқасын қабылдау керек
2018 жылдан бастап жаңа әліпбиді үйрететін мамандарды және орта мектептерге арналған оқулықтарды дайындауға кірісуіміз қажет
Алдағы 2 жылда ұйымдастыру және әдістемелік жұмыстар жүргізілуге тиіс
Әрине, жаңа әліпбиге бейімделу кезеңінде бел¬гілі бір уақыт кириллица алфавиті де қол¬даныла тұрады», – деп, нақты міндеттерді нақтылап берді.
Біз латын әліпбиіне көше отырып өркениетті елдердің қатарына қосылып, тіліміздегі дыбыстық жүйелерді нақты анықтап, қазақ тілінің жазылуы мен дыбысталу кезінде басы артық кірме сөздерден арыламыз
Латын әліпбиіне көшу, сайып келгенде ана тіліміздің болашағын ойлап, оның қолданыс аясын одан әрі кеңейте түсуге, мәртебесін көтеруге мүмкіндік жасау деп түсіну керек
Әліпбиді ауыстыру ең алдымен тілдік қажеттілік
Бұл еліміздің болашағы үшін жасалған тың қадам
Бұл бастама саналы түрде жан-жақты ойластырылып жүзеге асырылған жоба.
Ең қиын мәселе – дұрыс жазу
Яғни дұрыс жазылым мен айтылым
Тіл заңдылықтарын қалыпқа келтіру
Төл дыбыстар тізімі, әліппедегі әріптер саны, артық әріптер бізде көп
Бұл дұрыс емес, белгілі бір жүйе қалыптасу керек, бірдей орфографиялық норма болуы тиіс және ол сақталуы шарт.
Болашақта дамыған, демократия­лық, инновациялық, ғылымы, білімі бүкіл халықаралық стандарттарға сәйкес ел болу үшін жасалып отырған нақты қадам
Жалпы қай жағынан алғанда да ұтатынымыз өте көп.
Қазіргі кезде латын графикасына көшуге қатысты жұмыстарға А.Байтұрсынұлы атындағы Тіл білімі институты басшылық етіп келеді
Лингвист, компьютерлік бағдарлама дайындайтын мамандар, филолог ғалымдар мен сарапшылардан құралған арнайы комиссия жасақталды
Латын жазуына көшуге байланысты баспасөз бетінде жарияланған, тиісті орындарға келіп түскен түрлі жобалар сараптамадан өткізілуде
Барлығымыз ақылдаса отырып, ортақ бірыңғай латын әліпбиін дайындауымыз керек
Жылдың соңына дейін бекітеміз
Келесі жыл­дан бастап асықпай тиянақты түрде іске асыруға кірісеміз
2025 жылға дейін осынау үлкен маңызды үрдісті аяқтауға тиіспіз
Ең бастысы тіліміздің бүкіл заңдылықтарын өзінің табиғатына сай жасап шығаруымыз керек
Тәжірибелерді негізге алып, жан-жақты сараптай отырып, латын жазуына көшу мемлекеттік тіліміздің мәртебесінің нығаюы, тәуел­сіз Қазақстанның дамыған елдер қатарынан орын алып, өз тұғырынан көрінуі жолындағы маңызды қадам болмақ», — деді Ерден Задаұлы.
Ал тілші-ғалым Әлімхан Жүнісбек өз сөзінде былай деді:
– Өтпелі дәуір кезіндегі кез-келген ауқымды шара, ол экономикалық шара болсын, әлеуметтік шара болсын, елді бір дүрліктірмей қоймайды
Өйткені ондай шараның, жұртшылық жаппай қатыспаса да, өз жақтаушылары мен қарсыластары болады
Әліпби ауыстыру мәселесі де осы жайды басынан кешіріп отыр
Сондықтан оған таңғалуға болмайды, тек оның себебін дұрыс түсінуге тырысуымыз керек
Бірінші, заман тәжірибесі әлеми ақпарат кеңістігіне өтудің төте жолы ретінде латын жазуын көрсетіп отыр
Екінші, сөз жоқ, әліпби ауыстырудың астарында, біздің ­пайымдауымызша, саяси-әлеуметтік мән жатыр.
Оның айтуынша, бүгінгі қазақ жазуына тек әліпби ауыстыру ғана емес, түбегейлі реформа керек
Бұл бір ғана әліпбиді ауыстырумен тынбайтынын, үш мәселені қамтитындығын баса айтты
«Үш мәселе – дыбыс, әліпби және емле-ереже
Дыбыс – өзге тілдерден бөлектеп тұратын тілдің тұрпат-тұрқы, әліпби сол дыбыстың қауызы, басқаша айтқанда қорғаны мен оққағары
Емле-ереже – дыбыстардың басын біріктіріп, сөз құрап тұратын дәнекері
Біз өз әліпбиімізді қазақ тілді деп айта алмаймыз
Себебі ол қазақ-орыс әліпбиіне негізделген
Қазір көптеген ғалым өздерінің жобаларын ұсынуда
Кейбірі латын әліпбиі 26 таңбадан тұруы керек дейді ағылшындар мен француздардың тез әрі оңай жатталатын әліпбиін негізге алған ғалымдар
Қалай десек те рухымызды жаңғырту мақсатында тек қазаққа тән әліпбиді тездетіп қолданысқа шығарғанымыз жөн» деп атап көрсеткен баяндамашы осы үш мәселе бір-бірімен байланысты және қатар шешілмей төл жазу қалыптаспайтынын тілге тиек етті
Ол, сонымен қатар түркі тілдерінің жазуын бірегейлендіру, ортақ жазуға айналдыру жайында сөз қозғап, қазіргі кезде латын әліпбиіне өтудің ондаған жобасы бар екендігін де айтты.
Біздің елімізде қазақ тілінде қанша дыбыс бар екенін білмей жатып, жоба ұсынып жатқандар бар
Әріп пен дыбыстың айырмашылығын білмей жатып, дыбыс пен әріпті шатастырып жатып, жоба ұсынып жатқандар бар
Қазіргі әліпбиіміздегі 42 таңбаны қайтсем компьютер түйметақтасының 26 түймешесіне сыйғызамын деп әлек болып жатқандар тағы бар
Жоба ұсынушылардың бәрі дерлік әліпби ауыстыруды кириллше бір таңбаны латынша екінші таңбаға алмастыру ғана деп ұғып отыр
Сондықтан да ұсынылған жобаларда ешқандай тілдік дәйектеме жоқ
Егер латынға қазақтың төл дыбыстарын баптап өте алсақ, қазіргі жазуымыздағы тіл бұзар басы артық таңбалар мен емле-ережелер жол-жөнекей өзінен өзі түсіп қалады
Жазу реформасы дегеніміз – осы
Ендеше латын әліпбиін жатырқамай, дер кезінде қабылдау керек болады, тек емле-ережесін баптап өтейік, ертең-ақ көз үйреніп, қол жаттыққан соң күмән сейіліп, үрей өзінен өзі басылады.
«Әліпби таңдауға байланысты референдум өткізу қажет пе?» деген сауалға ғалым быйлайша жауап берді:
– Соңғы кезде әліпби ауыстыру мәселесін, ауыстыра қалған күнде қай әліпбиді таңдау жайын халық талқысына салып, референдум арқылы шешу керек деген ұсыныстар айтылып жүр
Меніңше, әліпби жобасын тіл мамандары дайындайды, сонан соң педагог-ұстаздар, әдіскерлер, сызба шеберлері, көз дәрігерлері, психологтар, т.б
арнайы сараптаудан өткізеді
Жоба арнайы сараптаудан өткен соң мемлекет тарапынан бекітіліп, көпшілікке міндетті құжат ретінде ұсынылады.
Әліпби реформасы –  уақыт талабы
Өз кезегінде Сүлеймен ­Деми­рел атындағы уни­верситеттің профессоры, филология ғылымының докторы Құралай ­Күде­ринова ең алдымен «Қазақ тілін латын әліпбиіне ауыстыру мәселелері» деген сөз тіркесін жиі пайдаланып жүрген кейбір БАҚ өкілдеріне ескертпесін айтты
Оның айтуынша, дұрысы – «Қазақ жазуын латын әліпбиіне ауыстыру» деп мәлімдей келе, «Қазақтың ұлттық ен-таңбасының бірі – ұлттық жазуы» атты тақырыптағы баяндамасын көпшілік назарына ұсынды.
– Біріншіден, бүгінгі әліпбиіміздің ана тілімізге тигізген зардабын көре отырып, әлі де болса кирилл жазуында қаламыз деудің енді реті келе қоймас
Тіптен, ол жазуда қала қойғанның өзінде оған түбегейлі өзгерістер енгізу керек
Ал оған өзгеріс ендіреміз десек, оның дауы латынның дауынан да асып түсетініне еш күмән жоқ
Екіншіден, араға ғасырға жуық уақыт салып, араб әліпбиіне қайта оралып жатудың тағы жөні жоқ
Өйткені қазіргі ұрпақ үшін араб жазуы көп бейтаныс жазудың бірі ғана
Үшіншіден, латын жазуы қалай дегенде де әлеми ақпарат жетістігінің бірден-бір құралы болып қалды.
Қ.Күдеринова қазақ жазуын латын графикасына көшіруде бірқатар мәселелерге де тоқталды: «Графикаға байланысты проблемалар әліпбидегі әріптердің таңбасы және әріптің мәніне қатысты
Қазақ тілінің өзіне тән дыбыс­тарын әріп тіркесімен емес, әріпүсті және әріпасты диакритикасымен беру өзге түркі халықтарының әліпбилерімен бірдейлестіруге және жазу үнемділігіне мүмкіндік береді
Жалпы әліпби ауыстыру мәселесі бір жағынан, жазудың тілге тигізетін әсері болғандықтан көтеріліп отырылғаны белгілі
Ендеше қазақ тілі дыбыстық құрамына тән емес, бөгде тіл фонемаларын сол тілден ауысқан термин сөздерді жазу, яғни емленің цитаталық принципі үшін ғана әліпби құрамына алу дұрыс еместігі айқын
Алайда біз тілдің даму диалектісін естен шығармауымыз керек.
Тіл, тілдің дыбыс жүйесі – өзгер­мейтін құбылыс емес
Кез келген тілдің дыбыс жүйесінде дыбыс реңктерінің дифференциациясы, көрші тілдің, кірме сөздердің әсерінен болған дыбыстық өзгерістер орын алады
Мысалы, орыс тіліндегі [а], [э] дыбыстарынан сөз ­басталмайтын зандылықты шет тілден енген анкета, аббат, абзац, атака, арба, ангел, эпоха, эра, этика, экзамен, эффект, этаж сияқты сөздер бұзып келеді
Сондай-ақ екі дауыстының қатар келуі де орыс тілі фонетикалық жүйесіне қайшы
Бірақ қазір орыс тіліндегі поэт, ореол, аут, театр, вуаль, какао, радио, пунктуация сөздерінде екі дауысты қатар таңбалана береді
Және ге, ке, хе дыбыс тіркесімдері де кірме сөздерде жазылып, айтыла береді: кедр, герой, схема, агент, аскет
Сондай-ақ орыс тіліндегі [ф] әрпі тек кірме сөздерді таңбалау үшін қолданылады: форум, факт, фонаръ, софа, фильм, афера, форма, афоризм, эфир, профилъ
<һ> фонемасы бұрын бог, благо сөздерінің айтылымында болса, қазір кірме сөздерде қолданылады».
Әліпби реформасының жалпыұлт­тық сипаты жөніндегі мәселелерді сөз еткен филология ғылымының докторы, халықаралық «Қазақ тілі» қоғамының вице-президенті Ғ.Әнес жаңа реформа жөнінде өз ойын ортаға салды.
– Кез келген жүргізілмек рефор­маның межеленген соңғы нәтижеге қол жеткізілуі оның негізгі мақсат-мүддесі, іске асырылу мерзімі мен ауқымына, көлеміне байланысты
Әліпби реформасы да жалпыұлттық сипат алғанда ғана табысты болып, көзделген үдеден шықпақ.
Әліпби реформасы – замана талабы, Жалпыұлттық Үшінші Жаңғыруға аяқ басқан еліміздің толыққанды, заңды Ұлттық шекарасы, Ұлттық туы, Ұлттық әнұраны, Ұлттық валютасы сынды Мемлекеттік тілін де тұғырына қондырып, конституциялық мәртебесіне сай толыққанды жұмыс істетудің бірден-бір кепілі.
Әліпби реформасының басты мақсаты – Мемлекеттік тілді жеке-дара Қазақстан Республикасының Ұлттық рәмізіне айналдыру екені айқын, басымдылықпен айтылып, бұл тек қазақ тіліне қатысты мәселе емес, Жалпыұлттық мемлекеттік реформа екені кеңінен түсіндірілуі, насихатталуы шарт.
Еліміздегі мемлекеттік билік тар­мақ­тары – Парламент, Үкімет, Сот, т.б
халыққа қызмет көрсететін органдар Әліпби реформасын тез арада бастан өткеріп, қалың көпшілікке үлгі көрсетуі шарт.
Әліпби реформасының өзегі ретінде, біздіңше, Білім реформасы да жедел қолға алынып, қоса-қабат жүргізілуі керек
«Бір Отан – Бір (мемлекеттік) тіл» реформасы қоса жүргізілгенде ғана қолға алынып отырған Әліпби реформамыздың нәтижесі болмақ

Әлемдік тәжірибеге көз жүгіртсек, барша реформа, әсіресе қоғамдық-әлеуметтік топтарды түгел қамтитын экономикалық реформалар өте қысқа мерзімде жүзеге асырылады (мәселен, 1990-жылдардағы біз бастан кешкен «ұлттық валюта реформасы»)
Реформа нәтижелі болуы үшін оны қалың бұқара халық қолдауы қажеттігі – бұл аксиома
Бұл орайда 30 жылға жуық мемлекеттік тілдің мұңын мұңдап, жоғын жоқтап келе жатқан Халықаралық «Қазақ тілі» қоғамы тек қолдау көрсетіп қана қоймай, реформаны нақты жүзеге асыру жолында іс-шараларды атқара алар еді.
Қорыта айтқанда, қолға алынып отыр­ған Әліпби реформасы жалпы­халықтық сипат алып, қалың көпшіліктің, әсіресе орыс тілді қазақ­тардың қолдауына ие болғанда ғана нәтижеге қол жеткізуге болады.
Әліпби реформасы – замана талабы, Жалпыұлттық Үшінші Жаңғыруға аяқ басқан еліміздің толыққанды, заңды Ұлттық шекарасы, Ұлттық туы, Ұлттық әнұраны, Ұлттық валютасы сынды Мемлекеттік тілін де тұғырына қондырып, конституциялық мәртебесіне сай толыққанды жұмыс істетудің бірден-бір кепілі

Әліпби реформасының басты мақсаты – Мемлекеттік тілді жеке-дара Қазақстан Республикасының Ұлттық рәмізіне айналдыру екені айқын, басымдылықпен айтылып, бұл тек қазақ тіліне қатысты мәселе емес, Жалпыұлттық мемлекеттік реформа екені кеңінен түсіндірілуі, насихатталуы шарт


Қоғам болып  кірісу керек
Басқосуда сөз алған елімізге білгілі саясаттанушылар Дос Көшім мен Айдос Сарым латын әліпбиіне көшудің маңыздылығына тоқталды
Дос Көшім еліміздегі Тілдер туралы заңға өзгеріс енгізу, орыс мектептерінде қазақ әліпбиін үйрету мәселелерін айта келе, қоғам бір тілге көшпесе жеңісіміз де жартылай болатынын баса айтты
Жаңа реформа жөнінде оң пікір білдірген белгілі саясаттанушы латын әліпбиіне көшудегі кейбір мәселелерге тоқталды.
– Кез келген реформаға халықтың қолдауын алу оп-оңай
Бұл жерге келгендегі негізгі мақсат көпшілікпен ақылдасу, тәжірибе алмасу, тілге жанашыр азаматтардың пікірлеріне құлақ асу.
Таңбаны анықтау, менің ойымша, ешқандай қиындық келтірмейді
Оны А.Байтұрсынұлы атындағы Тіл білімі инс­титутының ғалымдары-ақ жасап береді
Бірақ одан кейінгі ең үлкен қиыншылық – жазу емлесі, оларды бірізділікке түсіру, оның заңдылықтарының сақталу мәселесі
Бұл үрдіс 4-5 жыл уақытты алады
Осы кезеңді текке өткізбеу керек
Екіншіден, латын әліпбиінің негізінде қазақ әліпбиін жасау тәуелсіз, еркін ел екеніміздің белгісі
1991 жылдан бастап біз, негізінен ұлттық бағытта жұмыс істеген азаматтар осындай бағдарламаның қажет екенін сезінгенбіз
Себебі қанша жылдан бері отарлау саясатымен қоса кірген көптеген кемшіліктер тілімізге де, мәдениетімізге де көлеңкесін түсіргені белгілі
Осыдан құтылу керек болатын.
Бұл өзіміздің тілдік реформамыз
Дер кезінде көтеріліп отыр
Осыған бәріміз қолдау көрсетейік.
Мойындауымыз керек, Қазақ­станда қазіргі күні екітілді қоғам, тілдік орта пайда болды
Орыс тілді және қазақ тілді
Біздің әрқайсысымыз өз газеттерімізді оқимыз, өз хабарларымызды көреміз
Керек десеңіздер әрбір саяси-қоғамдық мәселеге де көзқарастарымыз әртүрлі.
Менің ойымша, осы реформамен қатар, Қазақстандағы қолданыстағы «Тілдер туралы» Заңды толық өзгертуіміз керек
Бұл мәселе көптен бері айтылып келе жатыр
Бұл біздің ойлап тапқан мәселеміз емес
Мәселен, біз 1989 жылы «Тілдер туралы» Заң қабылдадық
Ал кейбір елдер осы уақытқа дейін тілге байданысты жаңадан үш заң шығарып үлгерді (1989, 2004, 2015 жылдары Латвия, Эстония мемлекеттері)
Себебі уақыт өткен сайын тілдік ахуал өзгереді
Осы реформаны пайдалана отырып мемлекеттік тіл туралы реформаны да қолға алған жөн
Мүмкін 2-3 жылдан кейін болар
Мұндай дайындық жүру қажет.
Сөз соңында өз ұсынысымды айтпақ­пын
Келесі жылдан бастап орыс мектептерінде жаңа әліпбиді үйрету жұмысын қолға алуымыз керек
Себебі түсінбестік орын алуы ықтимал
Орыс мектеп­терінің барлығы мемлекеттік бол­ғаннан кейін, олар жаңалықты қолдауға міндетті
Осы реформаның негізінде тілдік жағдайға, жалпы лингвистикаға қатысты бірқатар мәселелерді шешіп алмаса болмайды
Қоғамның бір тілге көшуі маңызды
Олай болмаған жағдайда, жеңісіміз де жартылай болуы мүмкін, – деді ол.
Ал Айдос Сарым латын әліпбиіне көшудегі алғашқы дайындықты өңір­лерден бастау керектігін, бұл іске бүкіл қоғам боп кірісу қажеттігін сөзіне арқау етті.
– Қазіргі әліпбиімізді «қазақ әліпбиі» деп атаудың еш реті жоқ, – деді ол
Өйткені бұл «қазақ әліпбиі» емес, «қазақ-орыс әліпбиі», тіптен ақиқатын айтқанда «орыс-қазақ әліпбиі» десе де болады
Өйткені әліпбиіміз бір тілдің емес, әлдеқашан қос тілдің әліпбиі болып орнығып алды
Орыс тілінде қалай жазылса қазақ тілінде де солай жазылу керек, орыс тілінде қалай айтылса қазақ тілінде солай айтылу керек болды
Мысалы немістің Jahrmarkt (Ярмаркт) деген сөзін орыстар ярмарка деп аударса, қазақтар өздеріне бейімдеп жәрмеңке деп атады
Қазақ тіліне, оның болмысына ешқандай қиянат, қысым жасалған жоқ
Қазақтың әп-әдемі о бастан келе жатқан сөзіне айналып кетті
Самовар деген сөзді самаурын деп атадық
Большевикті де сол кездерде латын қарпінде де, кейін кириллге көшкенде де бәлшебек деп жазатын болған
Мұндай сөздерді бұрынғы газет-журналдардан, кітаптардан байқауға болады.
Латын қарпіне көшу арқылы әр адам өзіне бір қажетті дүниені таба­тыны сөзсіз
Кезінде пайғам­бары­мыздың Меккеден Мединаға көшкені секілді бұл – үлкен һижра
Мұның нәтижесі бүгін белгілі болмайды
Мұның нәтижесі он жылдан кейін, жиырма жылдан кейін көріне бастайды
Әсіресе үлкен буынның азаматтары бұл көшке ілесе алмай да қалуы мүмкін
Бірақ кез келген нәрсенің өз қайыры болады.
Әрбір әріптің, дыбыстың артында тұрған үлкен құндылық бар
Мысалы қазақ тілінен «ө» немесе «ә» деген әріп жоғалып кетсінші
Біз басқа ұлтқа айналамыз
Сондықтан біз осы мәселеге мұқият қарауымыз керек.
Латын әліпбиіне көшу – ұлттық нар тәуекел
Тағдырымызды, табиға­тымызды, болмысымызды өзгерту деп ойлаймын
Қазір түсінбеуіміз мүмкін
Бірақ осының негізінде мемлекеттік тілдің әлеуеті, өзіміздің тіліміздің табиғаты жаңарып жатса, жаңғырып жатса біз одан ұтылмаймыз деп ойлаймын
Әліпбиді жасау сырт көзге оңай болғанымен оны санаға енгізу, көңілге қондыру сияқты басқа да көптеген жұмыстар бар
Осының бәрі өңірлерден басталады
Өзімізді жаңғырту, өзіміздің табиғатымызды өзгерту деген мәселеге келе жатырмыз
Жаңа әліпбиімізді жаңғыртатын дүние деп есептейтін болсақ шын мәнінде бұл іске қоғам болып кіріскен абзал
Бұл тек қана азғантай топтың мәселесі емес
Оған патриотизм керек
Өзіміздің тілімізге деген жаңа жанашырлықтың үлкен бір майданын бастау керек
Латын қарпіне көшу мәселесін жаңа бір бағытқа, жалпыұлттық мәселеге айналдыра білсек деген тілегіміз бар
Бұл іске бәріміз атсалысайық, – деп жиналған жұртшылықтың ойын бір арнаға тоғыстырды.
Латын әліпбиіне көшудің тиімді жолдарын, жұмыс барысында кезігетін түрлі қиыншылықтарды, осы мақсатта атқарылатын іс-шараларды және т.б
өзекті мәселелерді сөз еткен жиын келелі мәселелердің түйінін тарқатты

«Латын әліпбиі – заман талабы» деген Елбасының сөзін басшылыққа ала отырып, әлем кеңістігіне еркін саяхаттай алатынымызға кәміл сенуіміз керек
Сондықтан да, бәсекеге қабілетті 30 елдің қатарына ену үшін Ұлт көшбасшысының алға қойған мақсат-міндеттерін жүзеге асыру жолында жұмыла жұмыс істеуге тиістіміз» деді жиынды қорытындылаған облыс әкімінің орынбасары Жақсылық Омар.
Сөз соңында айтпағымыз, латын әліпбиіне көшудің дайындық жұмыстарына баршамыз белсене қатысар болсақ, «жұмыла көтерген жүк жеңіл» дегендей, мақсатымызға жетеріміз анық
Елбасы шешімі – халқымыздың ортақ таңдауы екенін ескергеніміз жөн.
Абылайхан ЖҰМАШЕВ, 
«Ана тілінің» арнаулы тілшісі
ТАЛДЫҚОРҒАН
