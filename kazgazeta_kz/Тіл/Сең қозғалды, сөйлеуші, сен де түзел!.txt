Биылғы сайлауалды сындарда ерекше тоқталарлық жайттардың бірі – үміткерлердің емтиханы
Бұқаралық ақпарат құралдары бұл рәсімді егжей-тегжейлі көрсетті
Ашығын айтайық, біздің көңілге қонбағаны – Елбасы Нұрсұлтан Назарбаевтан қазақ тілін меңгерген-меңгермегенін анықтайтын сынақ қабылданғаны
Әрине, заң талабы солай
Бірақ заң қатып қалған дүниеге жатпайды
Яғни құқықтық нормаға бұған дейін Президент болған тұлғадан мемлекеттік тіл емтиханын қабылдамау жөнінде бап енгізілгені дұрыс.
«Мемлекеттік тіл» демекші, бүгін төл тіліміздің мәртебесін көтеру, оны жалпыхалықтық қажеттілікке айналдыру туралы ұлық мінберлерден ашық айтылатын күйге жеттік
Биылғы президенттік сайлау да осы сөзге мысал бола алады
Жоғарыда аталған емтиханнан шыққаннан кейін Елбасы былай деді: «Қазақстанда азаматтарды ешқандай ұлты жөнінен біз бөлмейміз
Қай ұлттың баласы болса да, кандидат болуға болады
Бірақ та ол қазақтың жерінде болғаннан кейін, қазақтың тілін меңгеруі өте қажет».
Президент Нұрсұлтан Назарбаев жуырда отандық руханият озаттарымен кездесуінде де Жолдауында келтірген деректерге қайталап тоқталып, басты қатынас құралымыз хақында ой білдірді
Президенттің халыққа арнаған биылғы Жолдауында бұл өзекті мәселе төмендегіше көрініс тапқан еді
Елбасы қазақ тіліне мойынсынғысы жоқтарға қажеттілікті түсінікті түрде жеткізді:
«Көп тілді және көп конфессиялы қоғамдағы бейбітшілік пен келісім – бұл сіздер мен біздің еңбегіміз, құрметті қазақстандықтар! Қазақстандықтардың өзіміз өмір сүріп, елімізді жақсылықтарға бас­тап бара жатқан туған жерге атауын берген мемлекеттік қазақ тілін құрметпен және лайықты оқып-үйрене бастағандығын атап өтудің өзі қуанышты
Бүгінде мемлекеттік тілді еркін меңгерген ересек тұрғындардың үлесі басым көпшілікті құрайды
Бұл – Тәуелсіздіктің орасан зор жетістігі
Біздің міндетіміз – 2017 жылға қарай мемлекеттік тілді білетін қазақстандықтар санын 80 пайызға дейін жеткізу
Ал 2020 жылға қарай олар кемінде 95 пайызды құрауы тиіс
Енді он жылдан кейін мектеп бітірушілердің 100 пайызы мемлекеттік тілді біліп шығатын болады».
Елбасы мемлекеттік тіл мәртебесіне қатысты мәселені тиісті дәрежеде күн тәртібіне шығарғанын Қазақстан халқы Ассамблеясы жиындарынан білуге болады
«Бәрінен бұрын мемлекеттік тілде оқытатын мектептер желісі кеңейіп келеді
Қазір мұндай мектептер төрт мың дерлік, бұл 90-шы жылдар басындағыдан 2 есе көп
Барлық тілек білдірушілер үшін қазақ тілін оқытатын жүзден аса орталықтың жұмысы жолға қойылды
Қазақтілді БАҚ-тарға жан-жақты қолдау көрсетілуде
Тәуелсіздік жылдарында қазақ тіліндегі баспалық басылымдар 7 есе көбейді» дегені – ескерерлік жайт.
Ассамблеяның 2010 жылғы отырысын тәмамдай келе, Президент Назарбаев айтқан мына сөзден айналып өту қиын: «Мемлекеттік тілді дамыту маңызды басымдық болып қала береді
Біздің мақсатымыз – мемлекеттік тілді Қазақстанның барлық азаматтарының меңгеруіне қол жеткізу
Бірақ басқа этностардың құқықтарына қысым көрсетілмеуі тиіс
Түрлі қарым-қабілет, адамның жасы, мүмкіндіктері – осының барлығы ескерілгені жөн
Жақында менің тапсырмам бойынша қазақ тілінде хабар тарататын «Балапан» балалар телеарнасы ашылды
Кезекте – «Мәдениет» және «Білім» телеарналарын құру міндеті тұр».
Ассамблеяның 2009 жылдың қазан айында өткен кезекті жиынында Мемлекет басшысы қазақ тілінің қазақ еліндегі тарихи маңыздылығын бүкпесіз білдірді
Баяндамадан үзінді келтірсек, былай болып шығады: «Оқытудың инновациялық формаларын батыл және кеңірек енгізу қажет
Субтитрлері бар мемлекеттік тілдегі телерадио хабарларының үлесін арттырудың, қазақтілді интернет-кеңістіктерді дамытудың маңызы зор, іскерлік, көркем және басқа да әдебиеттерді қазақ тіліне көптеп аудару қажет
Кеңестерде қазақ тілінде сөйлей берсін, бірақ ілеспе аударма арқылы сөйлейтін болсын
Ол қиын емес қой
Бұл істің табыстылығы тек мемлекетке ғана емес, сонымен бірге бүкіл қоғамның белсенділігіне де байланысты
Өзге этностардың өкілдерін қазақ тіліне оқытуда этномәдени бірлестіктердің бастамашылық танытуларына болады
Мемлекеттік тіл – ол халық бірлігінің негізгі факторы
Біздің қоғам, интеллигенция мемлекеттің қазақ тілін дамытуға көңіл бөлмеуі жөніндегі ұсақ, ызалы және популистік пікірлерден жоғары тұруы тиіс
Оларды мен естіп жүрмін
Әсіресе, егер олар артында ешқандай нақтылы іс жоқ, барлық жауапкершілік тек мемлекетке ғана жүктеле салған, әншейін бос сөздер болса одан бетер орынсыз
Сонымен бірге мемлекеттік тілді дамыту оны әлі де білмейтіндерді кемсітуге апарып соқтырмауға тиіс
Біздің азаматтарымыздың конституциялық құқықтарын бұзуға жол берілмейді, құқық қорғау органдары оларды шұғыл тыйып отыруы керек».
Азғана уақыт ішінде Президенттің қазақ тіліне қатысты білдірген пікірлеріне тоқталдық
Солармен таныса отырып, талай нәрсені салыс­тыра салмақтауға мүмкіндік бар секілді
Ұлық мінберде мемлекеттік тіл мәселесінің төтесінен қойылуы нені көрсетеді? Сең қозғалғанын.
Сең қозғалуына не себеп? Қажеттілік оянды
Уақыт жетті
Бейбіт, бірлігі мығым мемлекет бұдан былай «күрмеуі тоқсан қызыл тілдің» де проблемасын тиісті тұғырына қояр
Алайда бұл істе әркімнің-ақ тиесілі үлесі бар екенін әр адам ұмытпағаны абзал.
Ерболат ҚАМЕН
