Әлия!  Сол бір ұяң да мейірлі, адам баласына ақ адал қалпыңмен қарайтын нұрлы жүзіңді Уақыт атты қатал да қастерлі  мезгіл өшіре алмапты
Арада 35 жылдан кейін бірге оқыған курстастар  бас қосқан кезде басқаны қайдам, менің көзіме сенің бейнең қайта-қайта елестей берді
 Жартысына жуық жиналған қыз-жігіттер арасында сенің жоқтығың айқын байқалып тұрды
Тіпті әлдебір жақтан кешігіп келетіндей болдың да тұрдың
 Анау бір жылдары сенің өмірден өтіп кеткендігің жайлы естігенімде  жанарыма жас тығылып, бір белгісіз әрі-сәрі күй кешкен едім
Небары 43 жыл ғана ғұмыр сүріпсің
 Әрине, өмір болған соң жұмыр басты пенденің бұл жалғанға қонақ ретінде келіп кететіні рас
Біреуге ерте, біреуге кеш
Десек те, сенің орның ерекше еді, Әлия
Төрт жыл оқып, студенттік шақтарымыз да бірге өтті.
Иә, сенің орның ерекше еді, Әлия!.
Абай атындағы Ұлттық педагогикалық универ­ситетінің (бұрынғы КазПИ) №4 жатақханасы біздің жастық шағымыздың куәсі ғой бұл жер
Әр нәрсені сылтауратып сендердің бөлмелеріңе жиі-жиі барушы едік-ау
Қылдай арамдық жоқ, сол бір мөлдіреген кездер-ай
Ұлы Мұқағали айтқандай, қазір «сол бір кездің әрбір сәтін алтынға айырбастап» ала алмай жүрген жоқпыз ба?! Уақыт шіркін сыныпша сырғып, келмес жаққа қарай зуылдап өтіп барады.
Айтқандай, 35 жылдан кейінгі кездесу бір ғажап болды, Әлия! Сонау Батыс жақтан Гүлжан мен Тамара, Шымкенттен Әкімбай, Ырысты, Алматы облысынан Гүлнәр, Айтбек келіпті
Дегенмен, дені осы Алматы қаласында екен
Хадиша, Айнагүл, Әдепхен, Сейсемхан, Есілбай, Әтіркүл, Зидагүл, Тәжігүл, Ира, Оралхандар болды
Кереку өңірінен Галина да келді
Галинаны бөле-жарып арнайы айтып отырғаным екеуің егіз қозыдай бір жүруші едіңдер ғой
Сол күні Галинаның да біртүрлі көңіл күйде болғанын байқадым
Ол да сені іздеп алаңдағандай болды да тұрды.
Өмірден ерте озып кеткен Өзіңе, Тұр­сын­күлге, Мұстафаға арнайы құран оқыт­тық
Кешкісін бір мейрамханада, ертесі Әдепханның үйінде болдық
Кейбіріміздің жүзімізді әжім торлай бастапты, шашымыз да ағарыпты, кешегі қою қара шашымыз селдірей түсіпті
Дегенмен, көңіліміз баяғыдай өзгермеген секілді
Рахаттана өткен жылдарға саяхат жасадық
Әрине, өмірден өтіп кеткен сендердің де есімдерің қайта-қайта еске алынып жатты.
Әлия, оқу орнын бітіретін жылы бәріміз бір-бір дәптер бастап, қолтаңба жаздырып алмап па едік
Сол бір қолтаңба жазылған дәптер менде әлі бар
Өздеріңді сағынғанда сол жаныма ыстық қолтаңбаларға көз салып қоям
Өздеріңді есіме алам
Сен былай деп қолтаңба қалдырыпсың:
«Серікжан!
Алғаш қорқып аудитория есігін ашқаны­мызға да төрт жылдай уақыт өте шығыпты
Өтпестей болған 4 жылды артқа тастап, әрқай­сысымыз әр тарапқа кетуімізге аз ғана уақыт қалыпты
Мен саған қолтаңбамды қал­дыра отырып, сенің өміріңе тілерім байлық та, мансап та емес
Тілерім қанша уақыт озса да, жастық кезің тозбасын, демекпін.
Жастық
Жаспен өлшенбейді ол тіптен,
Адалдықпен, сұлулықпен,
еңбекпен,
Қателікпен, қайратпенен,
өрлікпен… Кейін бірге жүрген осы студент­тік күндерді ұмытпа.
Қолтаңба қалдырушы: Ерғазиева Әлия Қадырқызы, 22-наурыз 1979 жыл».
Айтқандай, студенттік жиын-басқосу­ларда өздерің жиі-жиі оқытатын «Бәрі де қас қағымда» атты еш жерде жарық көрмеген өлеңімді тауып алдым
Оған да сендер жазған қолтаңбаларды ақтарып отырып кез болдым.
Бәрі де қас қағымда
Қас қағымда,
Жанарларға мөлтілдеп жас толуда,
Қуаныштан тасынып, шаттануда.
Болар-болмас нәрседен жасқануда,
Құшақ ашып, сырласып,
дос болуда.
Қас қағымда,
Найзағайдың із тастап жарқылдауы,
Күз боп көңіл,
жабырқап салқындауы.
Жүрген кеше жандарды өр тұлғалы,
Ажалдың кеп алам деп алқымдауы.
Қас қағымда,
Адалдықтың, өрліктің биіктеуі,
Бар бақыттың басыңа үйіп кеуі.
Жанарлары жүрегін алмастырып,
Ғашық болып қалуың, сүйіп тегі.
Қас қағымда,
Жаңа ғұмыр шыр етіп басталады,
Тосады алда биіктер асқаралы.
Мына Өмірмен бір адам қоштасады,
Шай құйылмай бір кесе бос қалады.
Қас қағымда,
Күйіп-жанып жүргенде от-жалынға.
Өте шығар байқатпай жас шағыңда.
Ғұмыр-тірлік кешерміз басқа Қырда,
Тек жарық Күн сөнбегей аспанымда.
Бәрі де қас қағымда…
Бәрі күні кешегідей тәрізді
Қас қағымда өте шығыпты
Өзің жазғандай сол бір күндерді ұмытқамыз жоқ
Өзің жазғандай сенің бойыңда адалдық та, сұлулық та, өрлік те, еңбекқорлық та…бәрі-бәрі бар болатын
Осынау басқосуымызда сен туралы кеңірек сұрап-білуіме мүмкіндік болмады
Оның үстіне құрбың Галинаның да жан-жарасын ауыртып алармын деп ойладым
Ұлдарың бар деп естимін
Сен көре алмаған жақсылықтарды солардың көруіне жазсын
Асқақ рухың оларды қолдап-қоршап жүрсін
Рухың шат болсын, Әлия
Біз сені ұмытқанымыз жоқ.
Серікжан ҚАЖИ, 
ақын, 
Қазақстан Жазушылар 
одағының мүшесі
