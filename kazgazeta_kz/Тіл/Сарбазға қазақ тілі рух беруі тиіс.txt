Иманжүсіп Ақпомбаев,
Қазақстан Республикасы 
Қорғаныс министрінің орынбасары
Бүгінгі таңда елімізде мемлекеттік тіл – қазақ тілінің маңызы барған сайын айқындала түсіп, бұл саладағы түйткілді мәселелер өзінің оң шешімін тауып келе жатқаны сөзсіз.
Қазақстан Республикасы Қорғаныс министрлігі мемлекетіміздің қорғаныс саласын қамтамасыз етіп қана қоймай, әскер саласындағы мемлекеттік тілдің де дамуына ерекше мән беріп келеді
Біздің мұндағы бірінші мақсатымыз әскерге Отан алдындағы парызын өтеуге келген әрбір жас сарбазды әскери дайындықтан өткізіп, тәні мен рухын шыңдау болса, екіншіден сарбаздардың өз арасында қазақ тілінде сөйлесіп, әскери әндерді қазақ тілінде шырқап, әскери терминдер мен сөздердің қазақ тілінде айтылуына баса мән беру болып табылады және оның айырықша мәні бар
Дейтұрғанмен, әскердегі тілдік ортаны қалыптастыру бір қарағанға оңай шаруа емес.
Кешегі Кеңестік заманнан әбден орнығып, қалыптасып қалған әскери сөздер, әскери терминдердің барлығы орыс тілінде болғаны белгілі
Әскердегі тілдік қарым-қатынас та негізінен осы тілде жүргізілді
Іс қағаздар, бұйрықтар, рапорттар, ант беру, т.б
әскери белгілер мен нышандар, көрнекі құралдар, сарбаз киіміндегі жазулардың барлығы бір тілде жазылғанын жақсы білеміз.
Еліміз егемендігін алып, төрткүл дүниеге тәуелсіз мемлекет ретінде танылып, қасиетті ана тіліміз – мемлекеттік тілге айналған кезде, әскер тілін қазақ тілінде қалыптастыруға, дамытуға, басымдық беруге түбегейлі бетбұрыс жасалды
Әскерге келген сарбаздарға айтылатын бұйрық сөздер түгелімен қазақшаланып, Қарулы күштер саласында қазақ тілі жаппай көрініс таба бастады
Бүгінгі таңда да біз әскери саладағы қазақ тілінің әрі қарай да кең өріс алып, қанатын кеңге жайып, тілдік ортаның ана тілімізде қалыптасуына мүдделіміз
Тіліміздің сарбаздардың рухын, ер жүрек батырлық қасиеттерін тәрбиелеуде атқаратын рөлі аса зор
Өйткені халқымыздың ел мен жерді қорғаған батыр ұлдары да өз ана тілдерінде сөйлеп, сол үшін де рухы биік, намысы күшті болғаны тарихтан белгілі
Міне, осы жылдар ішінде біз Қарулы күштер саласында Отан алдындағы парызын өтеп жүрген, сондай-ақ өзінің өмірін, қызметін осы саламен байланыстырған әскери адамдарға қазақ тілінің қажеттілігін сезіндіріп, қазақ тілінің толыққанды әскер тілі бола алатынына берік сенімдерін қалыптастыра алдық деп ойлаймын.
Елбасы – Қарулы Күштердің Жоғарғы Бас Қолбасшысы Н.Ә.Назарбаев өзінің 2012 жылғы 14 желтоқсандағы «Қазақстан-2050» Стратегиясы – қалыптасқан мемлекеттің жаңа саяси бағыты» атты Қазақстан халқына арнаған Жолдауында: «2025 жылға қарай қазақстандықтардың 95 пайызы қазақ тілін білу тиіс» деп айтуы еліміздің Қарулы Күштер саласы үшін де жауапкершілігі зор меже
Осы орайда Ата Заңымыздың 7-бабында және «Қазақстан Республикасындағы Тілдер туралы» Заңының 4-бабында «Қазақстан Республикасының мемлекеттік тілі – қазақ тілі», ал осы Заңның 12-бабында «Қазақстан Республикасының Қарулы Күштерінде мемлекеттік тілдің қолданылуы қамтамасыз етіледі» деп нақты көрсетілгені тіл мәселесінің заңдық тұрғыдан толықтай шешімін тауып, ендігі кезектегі барлық күш-жігерімізді аталған заң талаптарын орындауға жұмылдыруымыз керек екені айқын мәселе
Сол себепті де Қазақстан Республикасы Қорғаныс министрлігі мен оның құрылымдық бөлімшелерінде мемлекеттік тілді дамытудың барлық нормативтік-құқықтық негіздерінің жасалуы атқарылып жатқан нақты істердің шынайы көрінісі болып отырғаны сөзсіз
Ал нормативтік-құқықтық құжаттарда белгіленген талаптардың орындалуын министрліктің Мемлекеттік тілді дамыту басқармасы ұдайы назарында ұстайды.
Министрлікте және оның құрылымдық бөлімшелерінде қазақ тілін оқыту үдерісі орнықты жолға қойылғанын жеткізгім келеді
Мәселен, бүгінгі таңда 143 мемлекеттік тілді оқыту сыныптарында сабақтар үш деңгей бойынша жүргізіледі, олар: бастауыш, жалғастырушы, тереңдетіп оқыту топтары
2012 жылдың қорытындысы бойынша Қарулы Күштер құрылымында қызмет атқаратын 16700 тіл үйренуші осындай курстарда сабақ алды
Оның 2700-ден астамы мемлекеттік тілді қызмет аясында қойылатын талап деңгейінде меңгеріп шықса, 1200-і бастауыш деңгейден жалғастырушы деңгейге ауыстырылды, ал тереңдетіп оқыту деңгейіне 1400-ден астам адам көшірілді
Бұл шаралар өз жалғасын табуда
Мұнымен қатар, біз алдағы уақытта да әскери сала қызметкерлеріне қазақ тілін сапалы әрі заман талаптарына сай үйрету мәселесін жетілдіре беретін боламыз.
Ағымдағы жылдың шілде-тамыз айларында Қарулы Күштердегі мемлекеттік тілді дамытудың 100 маманын біліктіліктерін жоғарылату мақсатында «Өрлеу» біліктілікті арттыру ұлттық орталығы» АҚ Астана қаласындағы филиалында «Мемлекеттік тілді жаңаша оқытудың әдіс-тәсілдері» атты екі апталық курстарына жібердік
Ондағы мақсат, біріншіден, тіл мамандарын осы саладағы жаңалықтармен таныстыру болса, екіншіден, жаңа технологияларды қолдана отырып, орыстілді әскери қызметшілерге мемлекеттік тілді үйретудің тиімді әдіс-тәсілдерін меңгерту
Бұл курста оқып келген мамандар өздерінің алған білімдерін тәжірибе барысында қолданып, нәтижелі көрсеткіштерге қол жеткізеді деген сеніміміз мол.
Біздің негізгі ұстанымымыз – әрбір әскери қызметкердің, отандық әскери маманның қазақ тілінде еркін сөйлеп, өзгелерге үлгі болуы
Мұны біз әскери парасаттылықты, әскери тәртіп пен ережені басшылыққа ала отырып жүзеге асырудамыз
Бұл мақсатта әскерилердің күнделікті тұрмыс-тіршілігінде мемлекеттік тілдің қолданыс аясын одан әрі кеңейту көзделген
Әрбір әскери қызметші мен қызметкерге өзінің лауазымдық міндеттерін мемлекеттік тілде білуі міндеттелген
Олар қазақ халқының салт-дәстүрлері, тарихи тұлғалары мен көрнекті қайраткерлерінің өмір жолынан хабардар болуы тиіс
Бұл әрбір сарбаздың өзі қорғап келе жатқан қасиетті Отаны – Қазақстан алдындағы жауапкершілік сезімін күшейте түсетіні сөзсіз.
Елбасының 2007 жылғы 5 шілдедегі №364 Жарлығымен бекітілген Қазақстан Республикасы Қарулы Күштерінің, басқа да әскерлері мен әскери құралымдарының жалпы әскери жарғыларындағы мемлекеттік тілдегі бұйрық беру (командалар) бүгінде төл әскерімізде кеңінен қолданысқа енгізілген
Мұны біз күнделікті әскер өмірінен, сондай-ақ республика деңгейіндегі, атап айтқанда, Қазақстан Республикасының Конституциясы күніне, биылғы жылы өткен Отан қорғаушылар күніне арналған жауынгерлік парадтарынан да анық байқауымызға болады
Демек, Отан қорғаушы сарбаздарымыздың, офицерлеріміздің, дәрежесі жоғары шендегі әскер адамдарының қазақ тілін білу дәрежесі жыл санап өсіп келеді
Тілдің күнделікті өмірдегі мәнін терең түсіне білген адам үшін мұның өзі аз жетістік емес және біз бұған тоқмейілсіп қарауымызға әсте болмайды
Олай болатын себебі, әскердегі қазақ тілінің дамып, шыңдалуына біршама уақыт керек және де тіл үйренушілер өз тарапынан оған жоғары ынта мен ықылас таныта түсуі қажет
Сонда ғана айтарлықтай нәтижелерге қол жеткіземіз.
Біз өзіміздің қызметімізде Елбасының 2011 жылғы 29 маусымдағы №110 Жарлығымен бекітілген «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасын» да басшылыққа аламыз
Бағдарламаны іске асыру мақсатында Қазақстан Республикасы Қарулы Күштерінің 2011-2013 жылдарға арналған кешенді іс-шаралар жоспары бекітіліп, орындалуы жүзеге асырылып жатқанын жеткізгім келеді.
Қорғаныс министрлігі мен Қарулы Күштердің барлық құрылымдық бөлімшелерінде 2008 жылдың 1 қаңтар айынан бастап іс жүргізу мемлекеттік тілге көшірілгенінің нәтижесінде бүгінде құжат айналымының мемлекеттік тілдегі үлесі жылдан-жылға арта түсуде
Бұл көрсеткіш 2010 жылы – 69 пайыз, 2011 жылы – 82 пайыз, 2012 жылы – 85 пайыз, ал 2013 жылдың 8 айы ішінде 86 пайызға жетті.
Қорғаныс министрлігі мен оның құрылымдық бөлімшелеріндегі жиналыстар мен кеңестерді мемлекеттік тілде өткізу дәстүрі кеңінен қолданыс тауып келеді
Әскери оқу орындарында дәрістерді мемлекеттік тілде жүргізуді қамтамасыз ету мақсатында 2013–2015 жылдарда – оқу құралдарын және әдебиеттерді әзірлеу, 2015–2016 жылдарда – стендтерді, көрнекі құралдарды және компьютерлік бағдарламаларды дайындау, 2016–2017 жылдарда оқытушылар құрамын курстарға жіберіп, аттестаттаудан өткізу жоспарланып отыр.
Атап өтуге тиісті ерекше жағдай, ол Қазақстан Республикасы Қорғаныс министрлігі мен Қарулы Күштердің құрылымдық бөлімшелеріндегі бос жоғары лауазымдарға тағайындауға ұсынылатын барлық офицерлер министрлікте келісуден өту кезінде міндетті түрде мемлекеттік тілді білу деңгейі бойынша тест тапсырады
Бұл тілдің дәрежесін көтеруге жасалған маңызды қадамдардың бірі деп есептеймін.
Бүгінгі таңда әскери терминдерді бірізділікке келтіру мақсатында министрліктің Мемлекеттік тілді дамыту басқармасы «Іс қағаздарында жиі қолданатын сөздер мен сөз тіркестері», «Қалыптасқан терминдер», «Іс қағаздарын мемлекеттік тілде жүргізу» атты әдістемелік құралдарды әзірлеп, Қарулы Күштеріміздің құрылымдарына таратылып берілді.
Сонымен қатар мемлекеттік тілді оқыту мен аударма саласындағы мамандардың біліктілігін арттыру және тәжірибе алмасу мақсатында Қарулы Күштердің әскери бөлімдері мен мекемелері арасында «Мемлекеттік тілді оқытудың үздік оқытушысы», «Қазақ тілінің үздік аудармашысы» байқау-конкурстары, Қазақстан халқын топтастырудың аса маңызды факторы болып табылатын мемлекеттік тілді білуге бағытталған «Тілге құрмет – елге құрмет», «Наурызым – мерекем, наурызым — берекем», «Мақал – сөздің мәйегі», «Егемен елімнің ұланы, Отанын қорғайды қырағы» атты кеш, «Ұлттық тәрбие – ұлт болашағы», «Отбасылық дәстүр – шаңырақ тірегі» атты шаралардың, сондай-ақ Қарулы Күштердің құрылғаны күні мерекесі қарсаңында әскердің мәртебесін көтеру, әскер туралы оң көзқарасты қалыптастыру, өскелең ұрпақты патриоттық рухта тәрбиелеу мақсатында «Біздің әскер» деген тақырыптағы патриоттық насихат сабақтарының орны мен тәрбиелік мәні қашанда ерекше деп санаймыз
Осындай игілікті іс-шараларды бұқара халыққа кеңінен таныстырып отыру мақсатында «Сарбаз» әскери-патриоттық газетінде «Ана тілім – айбыным» айдарында мемлекеттік тілді оқыту сабақтарының озық үлгілері, жиі қолданылатын сөздер мен сөз тіркестері, т.б
материалдар жарияланып отырады.
Қорыта айтқанда, әрбір әскери сала адамы үшін Отан ұғымы қаншалықты маңызды болса, мемлекеттік тіліміз – қазақ тілі де соншалықты маңызға ие болуы тиіс
Біздің мақсатымыз әскерде азаматтық парызын өтеп жүрген әрбір жас жауынгерге тек қана әскери білім, жауынгерлік шеберлік пен тағылым үйрету ғана емес, туған елі мен жеріне деген құрмет-сезімін қалыптастыру, оларды патриоттық тұрғыдан тәрбиелеу
Ал бұл мақсатқа қол жеткізу мемлекеттік тілді меңгеру арқылы ғана мүмкін болатынын естен шығармағанымыз абзал
Мұны әрбір сарбаз бен офицердің, Қарулы күштер қызметкерлерінің жүрегіне жеткізіп, орнықтыра білсек, әскеріміздің қуаты нығайып, кемелдене береріне сенімім мол.
