Қазір тілімізде қате немесе жүйесіз қолданылып жүрген сөздер мен сөз тіркестері аз емес
Тіл жанашырлары сол қате күйінде еніп бара жатқан сөздерге назар аударып жүр ме? Ол үрдісті қазір тоқтатпасақ, тіліміздің тазалығынан айырылып қалуымыз әбден мүмкін.
Енді солардың бірқатарына тоқталып өтсек
Алғаш­қысы «үлкен рахмет»
Кейде тіпті «зор рахмет» деп те айтылып жүр
Бұл сөз БАҚ арқылы да насихатталып кеткені қынжылтады
Тіпті тікелей эфирден де естідік
Бұл орыс тіліндегі «Большое спасибо» дегеннің тікелей аудармасы
Оны сол күйінде қолданудың қаншалықты керегі бар? Ризашылығын қатты білдіргісі келетін адам «көп рахмет» десе де жеткілікті
Дегенмен, рахметтің үлкен-кішісі болмайды
Сондықтан «рахмет» сөзіне «үлкен» я болмаса, «зор» сөзін тіркеудің қажеттілігі жоқ.
Келесі қателіктің бірі – көптік жалғауларды орынсыз пайдалану
Бұндай әбестік БАҚ-та көп қолданылмайды
Бірақ, кей жиындарға жол түсе қалса амалсыз естиміз
Бірде қала маңындағы кентте үлкен шара өткен-ді
Сол шараға жиылған елді құттықтауға шыққан ағамыз «Құрметті халықтар» деп бір састырып еді
Кеше ғана шыққан «Қазақ елі» атты тамаша мултьфильмде «Әскерлер жиылсын» дегенді тағы естіп, жағамызды ұстадық
Халық та, әскер де көптік мағына беріп тұрған сөздер, оған жалғау мүлде жалғанбауы керек
Ол тіліміздің заңдылығы
Әскер сөзі өңіріміздің кей аудандарында онсыз да көп дегенді білдіреді
Бұдан бөлек той-томалақты басқарып жүрген асабалардың ауызынан «ағайындар» деген қате сөз түспейді
«Ағайын» сөзі де көптік мағынада пайдаланылады
Ең қызығы, бұл сөздерге көптік жалғауды жалғай салу әдетке айналды.
«Мен ойлаймын» тағы бір тікелей аударма күйінде пайдаланып жүрген сөз тіркесі
Бұл сөзге үйреніп кеткеніміз соншалықты тіпті мән беруді де қойдық
Орыс тілінің «Я думаю» дегенін тікелей аудара салған күйі қолданысымызға еніп кеткен бұл сөз тіркесінің дұрысы «Менің ойымша» болуы керек
Көбіне ел билігіндегі ағаларымыз көп қол­данады
«Мен ойлаймын, бұл игі іс болашақта да өз жал­ғасын табады»
Міне, дәл осы сияқты біраз сөйлемді жиын­дардан да, теледидардан да естиміз
Тіпті тілі қазақша деп мақ­тайтын ел ағалары да осы сөзді пайдалануға тым әуес.
Күнделікті қолданысқа ғана емес, құжатымызға да еніп кеткен келесі сөз «аспазшы»
Бұл сөзді тілшілер де, жай халық та қолданады
Тіпті газетке келген жарнамаларда да «осындай бір мекемеге «аспазшы» қажет» деген сөйлем жүреді
Көргенімізді түзейміз
Түзелмей жатқаны әлі көп
Онымен қоймай Батыс Қазақстан облысындағы Зеленов ауданы орталығындағы кіре беріске де осы бір қате сөзді бадырайтып жазып қойыпты
Ол қашан түзеледі? Бұл сұрақпен сол қате жазуға жауапты аудан орталығы Переметныйдағы колледжге хабарласқанымызда, олар мемлекеттік стандарт бойынша «аспазшы» сөзі дұрыс екендігін айтты
Колледж директоры орынбасарының айтуынша, «аспазшы» тамақ пісіретін адам, ал «аспаз» мүлдем басқа мамандық екен
Түк түсіне алмадық.
«Аспаз» сөзіне «-шы» жұрнағын жалғаудың қандай қа­жеттілігі бар?! Сөздің түбірі «ас», оған «паз» жұрнағын жалғап, ас пісіруші дегенді тудырамыз
Онсыз да мағына беріп тұрған сөзге есім тудырушы «-шы» жұрнағын жал­ғаған қаншалықты ойға қонымды?! Сонда «аспаз» сөзі ас пі­сі­ретін адамды білдірсе, «аспазшы» сол аспазды пісіретін адам ба? Әлде «қойшы» дегендегідей аспаздарды бағатын адам ба? Бұл сөз бастауыш сынып кітаптарына да еніп кеткен.
Татар елінің ғалымы А.Саади «Қазіргі ең таза, ең бай, ең табиғи және бұзылмай, бұрынғы қалпында сақталып қалған бір тіл болса, ол қазақ тілі және қазақ әдебиеті, шын ғылым үшін біз мұны ашық айтуымыз керек» деген екен
Ендеше, тіл тазалығын сақтап, ертеңгі ұрпақтың тілімізді осылай шұбарланған күйі қолдануына жол бермейік.
Түгелбай БИСЕН
Батыс Қазақстан облысы
