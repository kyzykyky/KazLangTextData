Мемлекеттік тілді дамыту мен қолданудың 2011-2020 жылдарға арналған мемлекеттік бағдарламасының бірінші бағыты – Қазақстан азаматтарының мемлекеттік тілді меңгеру жүйесін құру жөніндегі жұмыстарды ұйымдастыру.
Осы ретте Ақтөбе қаласында және облыстағы өзге ұлт өкілдері мен орыстілді қандастарымыз көп шоғырланған аудандарда тілдерді оқыту курстары тұрақты жұмыс істеп келеді, тілдерді дамыту басқармасы жанындағы орталықтың www.til-aktobe.kz сайты, «Центр по обучению языкам г.Актобе» «В контакте» әлеуметтік желісі арқылы қашықтан оқыту технологиясы жүзеге асырылды
Соңғы он жылдан астам уақытта облыстағы этномәдени бірлестіктер жанындағы жексенбілік мектептерде өзге ұлттардың 3500-ден астам өкілі мемлекеттік тілді меңгерумен қатар өздерінің ана тілдерінде, атап айтқанда украин, неміс, кәріс, шешен, татар және әзербайжан тілдерінде оқып, үйренді.
Замана ағысын түсінген өзге ұлт өкілдері балаларының қазақ балабақшаларында тәрбиеленуіне, қазақ мектептерінде оқуына ден қойып отырғаны қуантады
Соның айғағы тілі басқа тілегі бір, жүзі басқа жүрегі бір 1358 бүлдіршін мектепке дейінгі балалар мекемелерінде алаңсыз өсуде, ал жалпы білім беретін мектептерде оқып жүрген 1660 бала, арнаулы орта және жоғары оқу орындарындағы 273 студент өзге ұлттан.
Кеше ғана тарих қойнауына шығарып салған жылдың соңғы күндерінде «Нұр Отан» партиясының мәжіліс ­залында жиын өткен болатын
Аталмыш басқосуда адамдардың дидарынан елімізге, Президентіміздің салиқалы саясатына ризашылықты тағы да аңғарып, сүйсіндік
Олар облыстық тілдерді дамыту басқармасы ұйымдастырған шараға келді
Зейнеткер, ұлты орыс Валентина Прихно бес жастағы немересі Надежданы өз ықыласымен №6 «Орман ертегісі» балабақшасына берген
Бізбен әңгімесінде ұрпағының қазақша еркін сөйлейтінін, оқу-жазуды меңгеріп келе жатқанын мақтанышпен айтты.
– Мен осы елдің байырғы тұрғынымын
Алаңсыз оқыдық, еңбек еттік, ұзақ жылғы қызметімнің жемісін көріп отырмын, зейнет демалысындамын
Өзімізді бауырына тартқан Отанның мемлекеттік тілін, қазақтардың тәрбиелік тағылымы зор салт-дәстүрлерін немеремнің меңгергенін қаладым, – дейді ол.
Зулфинор Алханқызы – Түркістан қаласынан келген, ұлты өзбек, отбасындағы төрт баланың кенжесі
Қ.Жұбанов атындағы Ақтөбе өңірлік мемлекеттік университетінің филология факультетіне қазақ тілі мен әдебиеті пәндерінің мұғалімі мамандығы бойынша «Серпін» бағдарламасы негізінде грантпен қабылданған
Әңгімесінен ұққанымыз: топта 22 студенттің бірі, жатақханада орналасқан, алаңсыз оқып, білім алуына барлық жағдай жасалған.
Салтанатты шарада ана тілімізге айрықша ынта-ықыласы үшін өзге ұлттардың 13 өкіліне Алғыс хаттар мен бағалы сыйлықтар тапсырылды
Оларды облыстық тілдерді дамыту басқармасының бөлім басшысы Ұ.Нәдірбекова, «Қазақ тілі» қоғамының Ақтөбе қалалық ұйымы төрағасының орынбасары Н.Тобағабылова құттықтады
Барша марапат иелері зор алғыстарын жеткізіп, тілектестіктерін білдірді.
Елімізде мемлекеттік тілді жақсы меңгеріп, өзгелерге үлгі болып жүрген отандастырымыз аз емес
Қазақ тіліне деген құрметін осылайша танытып жүрген азаматтарға қалай риза болмассың
Тіл аясын кеңейту жолындағы нақты қадамдардың бірі де осындай нәтижелі істермен бекемделсе керек-ті.
Жанғабыл ҚАБАҚБАЕВ,
журналист
