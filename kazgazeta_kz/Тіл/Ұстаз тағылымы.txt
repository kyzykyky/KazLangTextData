Жаһандану дәуірінде өмір сүріп, ішкі құндылықтарын халықтық әрі мәдени рухпен тоғыстырған адам ғана салауатты қарым-қатынас заңдылықтарына сүйенген берік сенімін қалыптастыра алады
­Замана ағысы мен қоғам дамуы, өмір ақиқаты мен уақыт шындығы бізге осыны айтады
Өркениетті мемлекеттің тірегіне айналар бұл ұстанымдардың шежірелі елдің қуатын, саналы ұлттың абыройын еселей отырып, азаматтық қоғам қағидаттарын дамытуға өз үлесін қосары анық. 
Ел болашағын ойлар тұлға, ең алдымен, осы ішкі тұ­тас­тықтың ажырамас бір­лігін басшылыққа ала, жаңғыру мен жаңару үрдістерінің жарасымды үйлесімінен сусындай отырып қана қанатын кеңге жая алады
Бүгінгі қоғамда ел үмітін ақтау, халық мүддесін қорғау, қазақ тілінің мәртебесін бекіту рухани жаңғырудың өзегі екені айтпай белгілі
Ол ұстаным мәңгілік ұғымының діңгегі деп танылғанда ғана Қазақ Елі әлемдік қауымдастық алдында өзіндік қолтаңбасымен дараланып, дәстүрлі құндылықтарымен маңызды орынға ие болады
Қазіргі технологиялар заманында, жаһандық тұтасу кезеңінде елдің рухын көтеру білік пен білімді, ғаламдық ойлау мен терең сауаттылықты, ұлттық таным мен ұрпақ алдындағы жауапкершілікті қажет етеді.
Тіл әлемінің тұңғиығына, теория­лық ұстанымдар кеңістігіне бет алған жас ұрпақты ілім мен білім, пайым мен ғылым заңдылықтарымен ұштас­тырған әл-Фараби атындағы Қазақ Ұлттық университеті филология факультетінің ұстаздар қауымы да негізінде тілге құрмет, сөзге тағзым атты терең тамырлы тұжырым жатқан осынау ұлттық қажеттілік үдесінен көрініп келе жатқаны даусыз
Бұл – білім мен ғылым кеңістігіндегі өмір дәлелдеген ақиқат, уақыт өзектеген шындық.
Өткенді тану мен бағалау, бүгінді саралау мен таразылау – ­баянды болашақтың нышаны
Бұл орайда Ұстаз дейтін ұғымның орны мен маңызы айрықша
Әр ұстаздың жады төрінде өз орны, өзіне ғана жарасар дара бітімі болады
Мұны біз тұлға келбеті дейміз
Сондай биікке көтерілген тұлға ғана қоғам дамуын оң таразылауға, адамзат дамуының үйлесімді табиғатын дұрыс бағамдауға жетелейтіні анық
Сондықтан болар, біздің аталмыш мақаламыз бірнеше рет жазылып, қайыра-қайыра пайымдалды
Ой жүйесі де бірде шарықтап, бірде беймәлім үнсіздікке бой ұрды…Студенттік шағымызды көз алдымызға елестетер сол кездер өз бағасын енді ғана алатындай сезілді
Дүниеден озған ұстаздар бейнесі елестеді… Білім мен ғылым айдынына алып шығып, болашағымызды айқындауға, анықтауға айрықша жетекшілік еткен сол ұстаздар легінің ішінде нұрлы жүзі шуақ шаша қарап, Талғат аға Сайрамбаев та тұрды
Ұстаз бейнесі өмірдің өткелдерін кешегі күннің елесімен, ертеңгі күннің мақсатымен дәйектелерін, сол арқылы адамның ұрпақ алдындағы міндеті мен еліне деген құрметі анықталарын аңғартқандай болды.
«Естілердің айтқан сөздерін ескеріп жүрген кісі өзі де есті болады» деген данышпан Абайдың өміршең қағи­дасы еске түсті
Ұлы Абай қағидасы ойды, сананы өнеге мен тағылымның сырын ашуға, адамзат әлемінің баға жетпес құндылықтарын тануға, талдауға үндегендей әсер етті.
Оңы-солын байыптап, таразылаған адамға ұстаздық мектеп үйрету мен үйренуден тұратын тағылым жолының дара соқпағы іспеттес
Университетте дәріс оқып, тәлім берген ұстаздарымыз бірі сыртқы келбетімен, бірі мінезімен, бірі сөз саптау ерекшелігімен, енді бірі ғылым төріне жетелеген көреген қабілетімен жадымызда жатталып қалды
Әр ұстаз, әр оқытушы білім мен біліктің, қарапайымдылық пен ұстамдылықтың, табандылық пен еңбекқорлықтың үлгісі ретінде жүрегімізден берік орын алды
Аудиторияға асыға кіріп, құлшына дәріс беретін, синтаксис пәнін айрықша ықыласпен, терең пайыммен үйретуге ұмтылатын аяулы ұстазымыз филология ғылымының докторы, профессор Талғат Сайрамбайұлы сол өнегелі буынның қайталанбас өкілі болғанын уақыт дәлелдей түсуде… Ширақ қимылдап, нұрлы жанарымен аудиторияны бір шарлап өтетін ұлағатты жанның өзгеше болмысы студенттерді бірден баурап алатын
Ұстаздық шеберлігі ақпарат кеңістігін жан-жақты қамтитын, әдістемелік өнері білім қорының молдығымен, алдында отырған шәкіртке деген ықыласының кеңдігімен, өз мамандығына деген ішкі махаббатының ерекшелігімен есте қалған Талғат Сайрамбайұлы сөз тіркесі мен сөйлем табиғатын грамматикалық заңдылықтар тізбегі ретінде ғана қарастырып қоймай, үйлесімді сабақтастық пен маңызды заңдылықтар қатары тұрғысынан талдауға ұмтылатын
Қимылы мен сөз саптау шапшаңдығы оқшауландырып тұратын ғалымның өз пәні мен өз саласына деген өзгеше құрметі сөз бен сөздің тіркесу қабілетін зерделеуден, оның зерттелу тарихына асқан табандылықпен ден қоюынан байқалып тұратын
Ұстаз сөздердің өзара байланысу тәртібін таратып талдауды, оны ғылыми негізде тануды аса маңызды қажеттілік деп есептейтін
Ол синтаксистік бірліктерді егжей-тегжейлі түсіндіре отырып, әрқайсы­мыздың жанарымыздан жалын іздегендей қадала қарайтын
Ғалым «ғылым» дейтін биік ұғымға беттей алмай, «білім іздеу» шеңберінде шыр айналған жастардың ішкі жан әлеміне барлай, бағдарлай үңілетін.
Тілші-ғалым тұл­ғалық қалып­тасудың бол­мысын ашар тыңдау, қайталау шарттарымен шектелмей, талдау, саралау, бағалау, жүйелеу дейтін қуатты ұстанымдарды жоғары бағалауға үйрететін
Ғалым сабақтың үстінде «Сөйлемдегі сөздер бірімен-бірі қалай болса, солай тіркеспейді… Кез келген сөздерден сөз тіркесін құрау үшін олардың қалыптасқан семантикалық мазмұны үлкен рөл атқарады» деген ойды дамыта талдайтын
Сол арқылы сөздердің тіркесімділік қабілетін терең пәлсапалық ұстанымдармен зерделеуге, себеп-салдарлық қарым-қатынасын терең түсінуге, жадыда сақтауға бағыттайтын
Әр ғылыми тұжырымды түйсіну деңгейіне көтер­ген тілші қабылданатын ұғымдар көкжиегін де, ойды ойға жалғайтын байланыстар тізбегін де терең «күрделілік» тұрғысынан таразылайтын
Нәтижесінде «дағдыландыру» (Ахмет Байтұрсынұлы) әдісін берік ұстануға негізделген дәрістер ұстаз бен шәкірт байланысының ұтымды үлгісін құрайтын
Әр сұрағына жауап іздеген ғалым студенттің назарын бір сәтке де бәсеңдетпейтін
Бейжай отырған балаларға көңілі толмағанда ұстаз олардың қасына жақындап келіп, шәкірт ойын сергітудің әртүрлі амал-тәсілдерін ойлап табатын
Өз пәніне жетелеуге ұмтылатын ұстаз табиғаты аудиториядан шынайы қолдау мен қызығушылық іздейтін
Соның арқасында бүгін Талғат Сайрамбайұлының әр шәкірті тіл ұстарту мен «тіл тануды» (Құдайберген Жұбанов) өздеріне өмірлік бойтұ­мардай қабылдап және бағалап келеді десек, артық айтқандық емес.
Тарих пен ілімді сабақтастық үйлесімде түйістіре, ұштастыра білген ғалым кез келген ақпаратты ортақ ғылыми ойлар сабақтастығы, идея­лар жиынтығы деп есептейтін
Қазақ тіл білімінің негізін салушы, ұлт ұстазы, Алаш жұртының ардақты перзенті, кемеңгер ойшылы Ахмет Байтұрсынұлының: «Ақыл ісі – аңдау, яғни нәрселердің жайын ұғу, тану, ақылға салып райлау; қиял ісі – меңзеу, яғни ойдағы нәрселерді белгілі нәрселердің тұрпатына, бейнесіне ұқсату, бейнелеу, суреттеп ойлау; көңіл ісі – түю, талғау» деген тұжырымымен сәтті ұштасар бұл ұстанымдар қазақ тілі грамматикасын терең талдауға, пайымды зерделеуге мүмкіндік берді
Осыған орай, ғалым қазақ тілін алғаш зерттей бастаған миссионерлердің еңбектерін маңызды нәтижелер қоры ретінде қабылдауға, сөз тіркесінің алғашқы ұтымды үлгілері деп түсінуге үйретті, сол арқылы мәнді ғылыми талдаулар жасауға бағыттады
Сондықтан сөз тіркесінің түрлерін де, олардың байланысу қабілеттерін де «тарихи категория» деп зерделеген ғалым оларды диахронды негізде ХІХ ғасырдың аяғы мен ХХ ғасырдың бас кезіндегі еңбектерден өрбітті
Тұжырымдардың өміршеңдігін ғалым өз ізденістерімен, өз талдау үлгісімен дәлелдеді
Кейін бұл бастаулар дипломдық жұмыстарымызға арқау болып, алғашқы ізденістеріміздің бағыт-бағдарын нақтылады, Ұлттық кітапхананың сирек кездесетін мұрағаттар қорына соқпақ салуымызға түрткі болды
Сол шаң басқан көне қолжазбалармен жұмыс істеп, арнайы құрылғылармен диафильмге түсірілген үлгілерді салыстыра оқып, ғылым жолын бастағандар қатарында өзім де бармын
Ғұмыры халықтың өсу-өркендеу жолымен өлшенетін, құндылығы ұлттық-мәдени таныммен бағаланатын сөз табиғатын зерттейтін тіл туралы ғылымның кеңістігі қаншалықты кең, мүмкіндігі қаншама шексіз екеніне өз басым осы тұста – үшінші курсқа аяқ басқанда сезінгенімді айтқым келеді.Сол кезде Ұлттық кітапхананың ­сирек кездесетін кітаптар қорына кіріп, көненің көзіндей сақталған жәдігер-жазбаларды қолыма ұстап, тілдің қазіргі заңдылықтарын тарихи қалыптасу жолымен салыстыруға талпыныс жасауым тікелей Талғат Сайрамбайұлының тақырып беріп, ғылымға бағыттауынан бастау алған еді
«Сөз тілдік единица болып табылады… Ол сөз тіркесіне де, сөйлемге де негіз болады» деген қағиданы бойымызға сіңірген тілші ойлары кейін бізді иірімі терең ғылыми экскурстарға жетеледі, әр ғалымның еңбектерін біржақты емес, әр қырынан талдап-түсінуге үйретті
Өз көзіңмен көріп, қолыңмен ұстаған жазбалардың әсері болар, менің санамда тіл білімі ғылымының төресі, іргелі ойдың ұясы деген ұғым алғаш осы кезеңде бекіген еді.
Сөздің атауыштық қасиетімен қатар, адам ойының келбетіне айналар мүмкіндігін Талғат Сайрамбайұлы «сөз болса затты, құбылысты жалпылама білдіреді де, ал сөз тіркесі дәлелденген, айқындалған ұғымды білдіреді… Сөз тіркестерінде көлемі жағынан да, мағыналық ерекшеліктері жағынан да күрделілік қасиет бар» деген тұжырымдармен сабақтастыра отырып, тілдің динамикалық құбылыс ретінде қоршаған әлеммен, адамдық факторлармен байланыс құрайтынын жан-жақты зерделеді
Ғалым тіл туралы ғылым құдіретін ұлттық сипаттағы құндылықтармен, әлемдік лингвистика деңгейіне көтерілер биіктіктермен өлшеді.
Тілші-ғалымның зерттеу ең­бек­терінде аса көрнекті түрколог, қазақ тіл білімінің өрістеп-өркендеуіне өлшеусіз үлес қосып келе жатқан ғұлама тұлға, Қазақстан Республикасының Ұлттық Ғылым Академиясының академигі Әбдуали Қайдар еңбектерінде өзектелетін «Адамтану», «Қоғамтану», «Табиғат­тану» деп аталатын ғылыми салалар­дың әрқайсысы синтаксистік конс­трук­­циялар табиғатын таратып танудың, ой жүйесін тіл құрылымына жалғаудың өзгеше ғылыми соқпағы ретінде айқындалды
Сондықтан болар «…Әрбір сөйлемнің айтылу ин­тонациясы болады
Бұл қасиет сөз тіркесінде болмайды
Әрбір сөйлеуші сөйлемді айтқанда өзінің сазына келтіріп, яғни интонациямен айтады» деген қарапайым анықтамалар шәкірт атаулының санасында ғылыми танымның да, салыстыра талдау мүмкіндігінің де сапалы ұстанымдарын жүйеледі
Ұстаз өзектеген бейтаныс заңдылықтарды таныс салыстырулармен жадымызда орнықтыру, күрделіні қарапайым мысалдармен түсіну, салмақты ойдың салдарын өмірлік заңдылықтардан іздеу сияқты маңызды ғылыми ұстарту бірліктерін біз араға уақыт сала түсіндік.
Ғалым тіл білімінің әр саласын өз алдына жеке тұрған дара құбылыс ретінде емес, үйлесімді табиғи бірлік құраған қызығы мол, сыры нәзік әлем деп қабылдады
Шәкірттерін де тілдік бірліктердің арасындағы тылсым байланыстарды құрылым заңдылықтарынан жоғары тұрған адамдық қарым-қатынас нормаларымен зерделеуге жетеледі
«Сөз грамматиканың қарауына түскеннен кейін ғана адам ойын білдірудің құралы болатыны белгілі… Өйткені бір сөз дара күйінде адам ойын толық жеткізе алмайды» деп есептеген тілші тіл табиғатын жай ғана пішіндер жиынтығы емес, ішкі пәлсапалық иірімдерден тұратын, адам ойын жеткізуге бағытталатын қоғамдық-әлеуметтік міндеттер талабымен өлшеді
Ұстаз сөздер арасындағы арнайы заңға бағынған тоғысуды адамның басқаруымен болатын маңызды құбылыс деп бағалады.
Білу керек, іздеу керек, қорғау керек деп мақсатты ұмтылысты бойымызға сіңірген ұлағатты ұстаздың ықылас-қолдауын өз басым өмірдің әр белесінде сезініп те, көріп те жүрдім… Кездейсоқ емес, белгілі бір ішкі заңдылықпен жалпы тіл білімі кафедрасына аспирантураға түсуім менің кәсіби қалыптасуымда қаншалықты маңызды болса, дипломдық тақырыбымды өзіме серік етіп, ғылым жолына жолдама берген Талғат Сайрамбайұлының жоғары адамгершілік қағидаттары да соншалықты айқын болды
Ғалым үшін зерттеу арқауына айналған ғылыми тұжырымның жарты жолда қалмай, аяғына жеткені аса қымбат еді
Кейін докторлық қорғаған кезімде де осы бір жаны жомарт тұлғалы ұстаз-ағаның менің қолдаушыларымның қатарынан табылуы мен үшін үлкен жауапкершілік болды.
Талғам мен талап, ой мен зейін қағидаттарын өзгеше бағалаған Талғат Сайрамбайұлының тағатсыздана нәтиже күтетін, асыға жауап іздейтін келбеті әр шәкірттің жадында өмірлік мақсаты биік, ғылымдық соқпағы дара, ұстаздық шеберлігі қайталанбас қалпында сақталары сөзсіз
Ұстаздың ойлы көздері әлі де талаптың тұлпарын тізгіндеп, алға ұмтылған шәкірттеріне ағынан жарылып, тілек айтып тұрғандай
Балалығы басыла қоймаған қайсыбір студенттеріне барлай қарап: «Әй, есінеген дәу!» деп күле қарайтын кездері көзге елестейді
Ақ жүрек, адал ұстаздың әр сөзі, әр қимылы әлі талай-талай естеліктердің, шәкірттік алғыстардың арқауы болатыны күмәнсіз
Осының өзі ұстаз даралығы мен ұстаз тағылымының айқын көрінісі екені ақиқат…
Эльмира Оразалиева,
филология ғылымының
докторы, Назарбаев
университетінің профессоры
