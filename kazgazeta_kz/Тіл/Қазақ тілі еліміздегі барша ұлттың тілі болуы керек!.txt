Адамзат қоғамының саналы түрде сабақтаса, араласа тіршілік етуінің айрықша белгісі, халықтың «менінің», ұлттық ділінің аса зор көрінісі – Тіл екендігі баршамызға мәлім
Адам баласы ұлтына, жеріне, тарихи дамуына, қауымдасуына, діліне қарай дербес мемлекеттер болып өмір сүріп жатқанда тіл мәселесінің мазмұны да, мәні де артатындығы белгілі
Себебі жалпы мемлекетішілік қатынас құралына айналған тіл үлкен саяси мәнге ие болады
Яғни тіл өзіне тән өзге де табиғи қызметтерімен бірге, ендігі тұста аса маңызды елдік, мемлекеттік қызметті атқарады
Нәтижесінде мемлекет ішінде тілдің біріктірушілік, басқарушылық, реттеушілік маңызы артады
Сөйтіп, әлеуметтік құбылыс ретіндегі тіл саяси құбылысқа айналады
Оны «мемлекеттік» немесе «ресми» тіл деп атап жүрміз
Мемлекеттік тұрғыдан алғанда, тіл – мемлекеттің толыққанды өмір сүруінің саяси-әлеуметтік, мәдени-рухани тірегі болса, ұлттық тұрғыдан келсек, тіл – сол ұлттың тарихы, дәстүрі, мәдениеті, білімі, ойы сақталатын ең басты қазынасы екендігі де аян
Сондықтан тіл саясатын іске асыру дегеніміз – мемлекеттің өмір сүруін қалыпты, жүйелі әрі баянды жүргізу деген ұғыммен орайлас
Сондай-ақ тіл саясатын ойдағыдай жүргізу дегеніміз – мемлекетке атау берген, сол елдің көпшілігін құрайтын ұлттың мүддесін қорғау, саны басым ұлтпен санасу деген сөз
Қазақстандағы мемлекеттік тіл дегенде біз осы екі мәселені алға тартуға тиіспіз
Бұл арада қазақ халқының саяси тәуелсіздік алып, өз алдына жеке ел болуы – оның тілінің де еркіндік алуымен, кедергісіз өрістеуімен тікелей сабақтасып жатуы қажет-ақ
Өйткені қандай халықтың болсын егемендікке қол жеткізуі – өзінің байырғы ұлттық құндылықтарына оралып, отарлаушылардың мәдени экспанциясынан, империялық саяси идеологиядан ірге ажыратуына әкелуі шарт
Қазақстанда оның мемлекеттік тілі – қазақ тіліне кеңінен жол ашылуы – халықтың отарлық санадан арылуына, ұлттық жадының жаңғыруына, сөйтіп, елшілдік, мемлекетшілдік сананың қалыптасуына бастайды
Тәуелсіздігін алған елде осындай тазару, жаңғыру үдерісі міндетті түрде жүргізілуі тиісті
Осындай жаңғыру үдерісінің негізі тіл болмақ.
Қазақ тілінің қордаланған мәселелері жетерлік десек те, Тәуелсіздіктің жиырмасыншы жылына аяқ басқан Қазақстанда мемлекеттік тіл ретінде қазақ тілін барлық салаға батыл, толық енгізудің барша алғышарттары бар
Біріншіден, қазақ тілінің мемлекеттік мәртебесі Қазақстан Республикасының Конституциясында айқындалған
Қазақ тілінен өзге тілдердің ешқайсысына мұндай айрықша мемлекеттік мәртебе берілмеген, ал «ресми тіл ретінде» атал­ған орыс тілі бәрібір мемлекеттік тіл­дің мәртебесіне ие тіл емес екендігі­не кезінде Мұхтар Шахановтың сауалына орай Конституциялық Кеңес өзінің нақты шешімін білдірген болатын
Екіншіден, демографиялық тұрғыдан алғанда, тілі мемлекеттік мәртебеге ие болған қазақ халқының үлес салмағы тәуелсіздік алған жылдардан бері үнемі артып келеді
Мәселен, 1992 жы­лы қазақтар 40 пайызды құраса, Тіл туралы заң қабылданған 1997 жылы 52 пайыз болса, ал бүкілқазақстандық санақ өткізілген 2009 жылы қазақ халқының саны басым көпшілікке айналып, 63,5 пайызға жетті
Осыдан байқайтынымыз, қазақ халқының саны тәуелсіздік алған жылдан бері 23 пайызға артқан
Ал тәуелсіздік алған жылы 38 пайыз болып қазақтардан кейін екінші орында болған Қазақстандағы орыс диаспорасының үлес салмағы қазіргі кезде жалпы халықтың 23,07 пайызын құрайды
Орыстардың қоныс аудару үдерісі Қазақстанның тәуелсіздік алуымен тікелей байланысты деп бұл мәселеге біржақты қарауға болмайды
Олардың өздерінің тарихи Отанына көшуі сонау қайта құру кезінен басталған
Бұл кезде ұлттық сананың өсу үдерісі қатты болды да жалпы сол кездегі Кеңестер одағында миграциялық үдерістер үлкен қарқынмен жүрді
Өзінің тарихи Отанына қоныс аудару – табиғи үдеріс, әр азаматтың болашағын болжаған саналы шешімі
Сонымен бірге негізгі тілдері орыс тілі болып табылатын украин, неміс, беларусь сияқты ұлттардың Қазақстандағы саны олардың тарихи Отандарына көшу есебінен әжептеуір азайды
Оның есесіне, көп бөлігі қазақ тілін білетін, қазақ тілінде сөйлейтін түркітектес ұлттардың саны жылдан-жылға арта түскені байқалады
Сондай-ақ 2009 жылғы санақ нәтижелері бойынша орыстардың 25,3 пайызы, украиндардың 21,5 пайызы, поляктардың 20,9 пайызы, беларусьтердің 19 пайызы, немістердің 24,7 пайызы қазақ тілін түсінеміз депті, яғни бүгінде еліміздегі еуропалық ұлттардың 1065264 өкілі қазақ тілін еркін түсінеді деген сөз
Бұған қоса, осы санақ барысында 7,9 пайыз немістер, 6,6 пайыз поляктар, 6,3 пайыз орыстар, 5,2 пайыз украиндар, 4,8 пайыз беларусьтер қазақ тілінде оқи аламын және жаза аламын деп жауап берген екен
Қазақстандағы түркі халықтарының 63 пайызы қазақ тілінде оқи аламын әрі жаза аламын депті
Ал қазақтарға келетін болсақ, осы жылғы санақта қазақтардың 98,4 пайызы қазақ тілін еркін түсінемін десе, солардың ішінде 93,2 пайызы ана тілімізде оқи аламыз және жаза аламыз деп жауап берген екен
Бұл, әрине, Кеңес кезеңімен салыстырғанда біз үшін әжептеуір көрсеткіш
Ілгерідегі мәліметтер негізінде тұжырым жасайтын болсақ, онда қазіргі кезде қазақ тілін еркін түсінетіндерді айтпағанның өзінде, мемлекеттік тілде оқып, жаза алатындардың саны 70 пайыздан асты деп толық сеніммен айтуға болады
Бұл көрсеткіш Қазақстан Республикасында қандай салада болмасын, мемлекеттік тілді еркін қолдануға азаматтардың да, қоғамның да дайын екендігін көрсетеді
Үшіншіден, ұлт болашағының да, тіл болашағының да кепілі – балалар дейтін болсақ, онда қазақ мектептеріне баратын оқушылардың саны еселеп өскендігін аңғарамыз
Айталық, 1991-92 оқу жылында қазақ сыныптарында оқитын оқушылардың саны 28 пайыздай ғана болса, 2010-2011 жылғы оқу жылында ол 65 пайызға дейін артқан
Бұл қазақтілді ортаның болашақта кеңейе беретіндігін, көбейе беретіндігін байқатады
Қазіргі кезде Қазақстанда Ақмола, Қарағанды, Қостанай, Солтүстік Қазақстан, Павлодар облыстарынан басқа 9 облыста және Астана, Алматы қалаларында қазақ тілінде оқитын оқушылардың саны басым
Бірте-бірте орыстілді оқушылар көпшілік болып отырған аймақтарда да қазақтілді шәкірттердің саны артатындығы сөзсіз
Төртіншіден, тәуелсіздік кезеңінде өз балаларын қазақ сыныптарына беріп жатқан өзге ұлт өкілдерінің саны көбеюде және осындай үдеріс балабақшалардан да байқалуда
Мұндай үдерістің жылдан жылға кеңейе түскендігі айқын аңғарылады
Яғни Қазақстанда өзге ұлт өкілдері мемлекеттік тілге бет бұра бастады деген сөз
Бесіншіден, қазақ мектептерінің беделі әжептеуір өскендігі байқалады
Ұлттық бірыңғай тестілеу нәтижелері, сондай-ақ халықаралық, республикалық, қалалық пәндік олимпиадаларда, байқауларда, ғылыми жобаларда қазақ мектептерінің оқушылары – бұл көрсеткіштер бойынша орыстілді оқушылардың алдында келеді
Мұндай үдеріс, шамамен 2000-2001 жылдардан басталып, қазақ мектептерінің сапалық деңгейі жылдан жылға артып келеді
Алтыншыдан, қазақ тілі мемлекеттік тіл ретінде балабақша, мектептен бастап ересектерге, мемлекеттік қызметкерге дейін үйретіледі
Елімізде ағылшын, орыс тілдеріне деген сұраныс бар дегенімізбен ол мемлекеттік тілді оқытуға қамтылған мөлшермен мүлдем жуықтаса алмайды
Дәл осы арада қазақ тілін үйретудің әдістемесіне тоқтала кеткен жөн
Себебі қазақ тілін үйренгісі келмегендер қазіргі кезеңде тілдің қиындығын немесе оқытудың сапасыздығын айту­ға әуестеніп алғаны белгілі
Шынтуайтына келсек, мәселе әдістемеде емес
Егер солай болса, онда неге ешқандай тіл үйрету орталықтары болмаған кезде миллиондаған қазақ ана тіліндегі мектепті бітіріп-ақ, орыс тілін үйреніп алды
Ал үйрету әдістемесіне келсек, сонау 1988-89 жылдардан бері қазақ тілін үйрету әдістемесінде ілгері даму байқалады
Жетіншіден, Кеңестік дәуірде орыстілді орта, негізінен алғанда, қалаларда қалыптасқаны белгілі
Ол кезде қалалардағы қазақтардың үлес салмағы аз болғаны да мәлім
Ал тәуелсіздік жылдарында қалалардағы қазақтардың үлес салмағы еселеп артты
Әсіресе, солтүстік, орталық өңірлердегі қала­ларға сол облыстардағы ауыл қазақ­тарының, оңтүстік, батыс өңірлері қазақтарының, сондай-ақ оралман бауырларымыздың көшіп келуі қалалардағы қандастарымыздың санын еселеп арттырды
Бұл фактор да қазақ тілінің мәселесін оң шешуге айтарлықтай шешуші ықпал жасайтыны түсінікті
Міне, мемлекеттік тілге қатысты, оның пайдасына қызмет ететін ілгеріде айтылған осындай аса маңызды жайттар мен жағдаяттар елімізде мемлекеттік тіл саясатын пәрменді әрі батыл жүргізуге алғышарттар дайындайды.
Дербестігі бекем, өзін-өзі құрметтейтін ел, өзінің мемлекетін сыйлайтын азаматтар қашанда мемлекеттік тілді бастапқы орынға қояды
Біз саяси бағыт-мүддемізді, экономикалық дербестігімізді қорғағанымыз сияқты тілімізді де барынша қамқорлыққа алуымыз қажет
Қазіргі таңда қазақ тіліне мұндай қамқорлық жасалынып та жатыр
Дегенмен біздің байқауымызша, тілге жасалып жатқан осындай қам­қорлықты орыстілді азаматтардың көпшілігі, негізінен алғанда, қазақ халқының тілі ретіндегі қазақ тіліне жасалып жатқан қамқорлық сияқты ғана бағалайды
Сондықтан да қоғамда әлі күнге дейін қазақ тілін, негізінен, бір халықтың ғана тілі деп ұғыну қатты байқалады
Ал барлығымызға керегі тілімізге деген көзқарастың мейлінше кең түрде болуы, яғни қазақ тілі – мемлекеттің тілі, сондықтан ол елімізде өмір сүретін орыстың да, украинның да, беларусьтің де, өзбектің де, әзірбайжанның да, басқаның да, баршаның да тілі деген түсінік қалыптастыру
Дәл осындай түсінік қалыптаспайынша өзге ұлт өкілдері қазақ тілін міндеттілік пен қажеттілік деп ұғынбайды
Оны жиыр­ма жылдық тәжірибеміз көрсетіп жатыр
Бұл қазақ елін мекендейтін барша диаспора өкілдерін өздерінің ұлттық санасында оқшауланып қалуына, нәтижесінде мемлекетшіл сананы қалыптастыруға айтарлықтай кедергілер жасай бермек
Бір мемлекетте өмір сүретін адамдардың жалпы азаматтық тиістілігіне қарай емес, ұлттық белгісіне қарай үнемі бөлініп, оқшауланып тұруы мемлекеттің тұтастығына нұқсан келтіруі мүмкін.
Қазіргі қазақстандық қоғамның тұрмыс-тіршілігіне мемлекеттік тілдің толық енбей жатуы ұжымдық санадағы орыс тілін артығырақ және керегірек сезінуінен
Қазақ тіліне қоғамда былай қарағанда соншалықты қарсылық байқалмайды, бірақ одан тіліміздің толық мәртебесіне ие болып тұрғаны шамалы
Өйткені ұжымдық сананы билеп тұрған мемлекеттік тіл емес, орыс тілі болып тұр
Сондықтан біз қаншама айтқанымызбен, ұжымдық санаға қазақ тілін сіңірмей мемлекеттік тілдің мәселесі толық шешіледі деуге сену қиын
2011-2020 жылдарға арналған мемлекеттік бағдарламада «мемлекеттік тілде сөйлейтін адамның беделді бейнесін қалыптастыру» деген мәселе қарастырылған, әлбетте, бұл қажет, дегенмен жалпы ұжымдық санаға салмақ салмай мәселе толығымен шешіле салмайтындығын да ұмытпағанымыз жөн
Тілдің осындай ұжымдық сана екендігіне көп жағдайда көңіл бөлмей келеміз
Ал оның ұжымдық сана көрсеткіші екендігі бір мекемеде қызмет істейтін әріптес адамдардың күнделікті қарым-қатынастарынан да байқауға боларлық
Айталық, басшысы орыстілді ұжымда осы тілде сөйлейтін азаматтар көбірек жұмысқа алынады
Сондықтан да ол ондай ұжымда орыс тілі үстемдік етеді
Мұны біз күнделікті аңғарып жүрміз
Осындай ұжымға жұмыс істеуге келген қазақтілді азамат бірте-бірте орыстілді қызметкерге айнала бастайды
Өйткені ұжымдық тілдік сана бір ғана тілдің үстемдігін қалайды
Себебі осылай ету олардың күнделікті жұмысына, өзара қарым-қатынастарына ыңғайлы
Мұндай ұжымдық тілдік санадан өрістеген, мықтап орнығып алған орыстілді «ыңғайлы ортаның» Қазақстанда әбден қалыптасқандығы сондай ендігі жерде осындай ұжымдық тілдік сана қазақ тілін төрге шығармақ түгілі босағаларынан сығалатып, табалдырықтарынан аттатқысы келмейді
Барлық жерде біз айтып отырғандай дәл осылай болмауы да бек мүмкін
Бірақ беделді кеңселердің барлығында да қазақ тілінің маңдайынан желі есіп тұр деп айта алмасақ керек
Бұл бүгінгі күннің шындығы мен жағдайы.
Тілдік мәселеде Қазақстан қоғамында бүгінде сан қилы пікірлер тудырып жүрген мәселенің бірі – үштұғырлы тіл саясаты
Бұл жөнінде алғаш айтқан Елбасымыз болатын
Балаларын орыстілді мектепке берген ата-аналар, ана тілдеріне немқұрайлы қарағандықтан оны үйрене алмай, үйренгісі келмей жүрген бауырларымыз Президенттің осы бастамасын көлденең тартуға көшті
Олар өздерінің орыс тілін біліп тұрып, ана тілдерін білмеулерін осымен бүркемелеуге тырыспақ
Бірақ Елбасы ешқашан, еш жерде қазақ тілін білмей-ақ, орыс, ағылшын тілдерінде сөйлей берсін деген жоқ
Елбасы әрбірден соң: «Қазақтың қазақ­тығының басты белгісі – қазақша сөйлеуі
Үйде де, түзде де
Баласымен де, немересімен де
Досымен де, туысымен де
Бажасымен де, құдасымен де
Тек осыны жасаған адамның өзі ана тілін өркендетуге өзінің титтей де болса үлесін қоса алады
Өз баласын қазақша сөйлетпеген қазақтың «қазақ тілі» деп сарнауының ешбір реті жоқ» – деп әлгі қазақтарға айқын айтты емес пе?! Ал үштұғырлы тіл саясатына келсек, онда ол Президенттің өзара коммуникация мен интеграцияға бағыт алған бүгінгі әлемдік өр­кениет үдерістерінің шамасы мен бағытын дәл түсініп, анық ұғынып қазақстандықтардың неғұрлым көп тіл білген сайын еліміздің бәсекеге қабілетті болатындығын тереңінен ойластырып айтқаны еді
Президент үштұғырлы тіл саясаты жөнінде кейінірек қазақ басылымдары редакторларымен кездескенде: «Қазақ тілі үш тілдің біреуі болып қалмайды
Үш тілдің біріншісі, негізгісі, маңыздысы бола береді
Қазақ тілі – Қазақстан Республикасының мемлекеттік тілі» – деген болатын
Үштұғырлы тіл саясаты ана тілін, қазақ тілін ұмытып қал демейді, бұл тілдік саясат қайта қазақ тілін бірінші орынға шығарады
Баршамыз осыны ұғынғанымыз абзал
Алаштың абызы Қадыр ақын: «Өзге тілдің бәрін біл, Өз тіліңді құрметте!»  демейтін бе еді?! Әлемнің ешқандай елінде бір мемлекеттің тұрғындары бірнеше тілді біле бермейді
Мәселен, неміс, француз, итальян, ретороман тілдері ресми тілдер ретінде бекітілген, дүниедегі аса бақуатты, мәдениеті жоғары делінетін Швейцарияның өзінде Германиямен шекаралас өңірлері тек неміс тілін, Франциямен шекаралас аймағы француз тілін, Италиямен шекаралас аудандары итальян тілін ғана біледі екен
Ресми тілдері ағылшын және француз тілдері болып табылатын Канадада француз тілінде тек Квебек штаты ғана сөйлейді
Әдетте, ең көп қолданылатын, мемлекеттік биліктің негізгі тілі болып табылатын тіл екінші, үшінші тілдерді ығыстырады
Оны Кеңес үкіметінің саясаты айқын көрсетті
Қазір Ресейде де орыс тілінен басқа тілдер – кешегі қазақ тілінің тағдырын кешуде.
Зайырлы, құқықтық мемлекетте барлығы да заңмен реттелетіні белгілі, сондықтан біз 1997 жылы қабылданған «Қазақстан Республикасындағы Тіл туралы заңының» моральдық жағынан ескіргенін, бүгінгі қоғам талаптарына жауап бере алмайтындығын айтып, оның орнына «Мемлекеттік тіл туралы» арнайы заң қабылдауымыз қажет
Бүгін қоғам, еліміздің демографиялық ахуалы оған әбден дайын
Онсыз тіл саласындағы жұмыстардың барлығы уақытша әрі баянсыз, нәтижесіз болмақ, бола да бермек
Арнайы тіл туралы заң қабылдау – бұл түптеп келгенде, тек мемлекеттік тілдің мәселесін шешу ғана емес
Оның маңызы одан да жоғары, тіптен төтенше
Бұл мемлекетшіл сананың артуына, осы елде тұратын азаматтардың шынайы түрде ұйысуына, абсолютті көпшілік болып табылатын әрі титулды ұлт – қа­зақ халқының төңірегіне өзге диаспора өкілдерінің шын мәнінде тұтасуына бастайтын өте маңызды қадамдардың бірі
Қазақстан Республикасы азаматтарын біріктіретін біздің ортақ территориямыз бен ортақ тіліміз
Құдайға шүкір, шекарамыз бекемделді, барлығымыздың қалыпты, емін-еркін өмір сүре алатын ұлан-байтақ жеріміз бар
Енді тілдік тұрғыдан тұтасуымыз қалып тұр, ол баяулап жүруде
Бұл үдерісті мемлекеттік тұтастығымыз бен қауіпсіздігіміз үшін бұдан да қарқынды жүргізгеніміз абзал
Бұл өмірлік маңызы бар тағдырлы мәселе.
Осыдан бірер ғасыр бұрын орыс зия­лылары орыс тілінің тазалығы үшін күрессе, қазіргі кезде Франция, Германия, Испания бастаған дамыған елдер ағылшын тілінің басқыншылығына қарсы әртүрлі әрекеттердің қамын жасауда
Мәселен, Францияда «Француз тілін байыту туралы», «Француз тілін пайдалану туралы», «Француз тілінің тазалығын қорғау туралы» заңдар бар екен
Сондай-ақ Франция 1992 жылы Страсбургте қабылданған «Аймақтық тілдердің Еуропалық Хартиясына» енбеген ел
Франция Республикасының Конституциялық Кеңесі: «Француз тілінің Конституциялық мәртебесі бұзылады» деген тұжырыммен аталған хартияға енуге қарсылық танытты
Француз, неміс, испан тілдерінде дүниежүзінің әртүрлі түкпірлерінде миллиондаған адамдар сөйлейді, әрбірден соң бұл үш тіл бірнеше мемлекеттің, тіпті ондаған мемлекеттердің ресми тілі, яғни бұл тілдерге төніп тұрған үлкен қауіп жоқ деп айтуға болады
Егер Ресейде тұрып, орыс тілін білмесең, Ресей Федерациясының азаматы да бола алмайсың
Мемлекеттілігі бар ұлттарға Ресей олардың тілдерінде мектеп ашпайды
Барлығы тек орыс тілінде
Ресейдің басты тілі олардың «Мемлекеттік тіл туралы» заңында қорғалған, сонымен бірге «Орыс тілі» атты федералдық мақсатты бағдарлама аясында қамқорлыққа алынған
Осы тұста көрнекті жазушы Т.Әбдікұлының: «Көршінің тілімен емес, тәжірибесімен өмір сүрейік» дегені ойға оралады
Ілгеріде аталған мемлекеттердің қай-қайсысында да мемлекеттік тіл дейсіз бе, ресми тіл дейсіз бе, әйтеуір, тілдерінің мәселесі толық шешіліп тұр
Бір қарағанда, оларға алаңдаудың реті де, жөні де жоқ сияқты
Бірақ олар сөйте тұра алаңдайды, дабыл қағады
Өйткені өзінің елі мен жерінде басқаның араласуынсыз, сырттың ықпалынсыз тек бір тілдің – мемлекеттік тілдің ғана салтанат құрғанын қалайды
Әйтпесе, жат тіл қоғамның тұтастығын бұзуы, мемлекеттің іргесін шайқалтуы бек мүмкін
Сондықтан да өркениетті елдер барды малданбайды, бүгінгі күніне тоқмейілсімейді, болмашыға алақайламайды
Алаңдайды, алдын алады, ойласады, күреседі, айналып келгенде өзінің тілін сақтайды, өрістетеді, өркендетеді
Оларға қарағанда адымы ашылмай жүрген біздің тіл еселеп қорғауды, айрықша қолдауды қажет ететін – тіл.
Ұлт пен тілді бөлуге, олар бірінен-бірін ажыратуға мүлдем болмайтын ұғымдар екені бесенеден белгілі
Ұлттың күшеюі оның тіліне де тікелей байланысты десек, тілдің күшеюі – ұлттың саяси, мәдени-рухани дербестігін бекемдейді
Қазақтың тілі – қазақ халқын ел етті, қазақ елін мемлекет етті, енді мемлекетке тірек болмақ
Өйткені қазақ тілі «елім» десең, сол елдің сөзі, «жерім» десең, сол жердің шежіресі
Біз ұлттық болмысымызды қалыптастыратын байырғы халықтық дәстүрлерімізді күнделікті қолдана бермейміз
Мәселен, күнде бәйгеге шауып, алтыбақан теуіп, тойбастар айтып отырғанымыз жоқ
Бүгінгі қазақ киіз үйде тұрмайды
Бірақ бабадан қалған бір нәрсені сәт сайын, сағат сайын қолданамыз
Ол – біздің ана тіліміз
Яғни қазақтығымыздың басты белгісі, ұлттығымыздың негізгі нышаны – тіліміз
Сол сияқты мемлекетіміздің тұтастығы мен күштілігінің негізі де тіл
Айталық, Қазақстанда кем дегенде жарты ғасырдан астам уақыт тұратын грузиндердің, армяндардың, шешендердің бірде-бір мектебі болмаса да олар өз ана тілдерін ұмытпаған
Жауап біреу: аталған ұлт өкілдерінің ұлттық санасы, керек десеңіз, ұлтшылдығы жоғары
Ұлтын сүйген олар бір-бірін жақсы көреді, құрметтейді, жәрдемдеседі, сол ұлттың өкілі болғандығын айрықша мақтан тұтады, өзара ана тілдерінде ғана сөйлеседі, балаларының тілі ана тілдерінде шығады
Осыны көріп, мәселенің бәрі саясатта емес, ұлттық жады оянбай, ұлтына бұрыла алмай жүрген кейбір қазақтардың өзінде екен ғой деген ой келеді
Осыдан бір ғасырдай бұрын Алаштың ұлы қайраткері Халел Досмұхамедұлы: «Елдің тілі бұзылуына, ең алдымен, оқығандар себеп болады
Бұлар жат әсерлерге бағынғыш келіп, ана тілін өзгертуге жолбасшы болады»  деп үлкен көрегендік жасапты
Расында да, бүгін мемлекеттік тіліміз өзінің мәртебелі биігіне жете алмай жатса, бұған «айрықша үлес» қосып жатқандар осы оқығандар
Әлі күнге дейін жоғары лауазымды шенеуніктердің, ел ағасы болып тұтас халықтың алдына шығып ақыл айтып жүрген белгілі тұлғалардың балалары, немерелері орыстілді мектепті, университетті бітіргендер немесе сондай мектептерде оқып жатқандар.
Ата Заңымыз: «Біз, ортақ тағдыр біріктірген Қазақстан халқы, байырғы қазақ жерінде мемлекеттілік құра отырып…» деп басталмайтын ба еді
Ендеше, осы ортақ отанымыздың, «байырғы қазақ жерінің» баянды өмір сүруі үшін оның бірлігі мен тұтастығының кепілі баршамыздың мемлекеттік тіліміз – қазақ тілінің өз мәртебесіне ие болуына бәріміз және әрқайсысымыз мүдделі болуға тиіспіз.
Ербол Тілешов,
Астана қаласы Тілдерді дамыту басқармасы «Руханият»
орталығының директоры,
филология ғылымдарының кандидаты
