Жалпы халыққа шаққанда қазақ тілінің қолданысы аз болып, орыс тілінің қолданысы көбірек болып тұрған жер – бұл Павлодар қаласы
Сөйте тұрса да, облыстағы яки қаланың өзіндегі мемлекеттік тілдің бүгінгі ахуалына «жақсы», «жаман» деп біржақты баға беру де қиын
Дегенмен, көңіл марқайтарлық та, өзекті өртерлік те жайлар жоқ емес

Мақаламыздың басында бірден кесіп айтатынымыз ол тіл туралы әңгіме – ұлт туралы әңгіме екендігінде
Сондықтан ұлттың бар болуы, жоқ болуы ол тілдің бар болуына немесе жоқ болуына байланысты
«Осы күнде тілін ұмытқан қазақтарға тіл үйрену туралы ақыл-кеңес айтамын деп жаман атты болдым» дейді қала тұрғыны, тіл жанашыры Қуандық Баязит.
Шенеуніктер қай тілде сөйлейді?
Сол айтпақшы, қалада туған тіліне жанашырлық танытып, соның көсегесін көгерту жолында еңбек етіп жүрген азаматтар жоқ емес
Олардың арасында зиялы қауым өкілдерінен бастап қарапайым жұмысшыларға дейін бар
Барлығы да мемлекеттік тілдің үстем болғанын қалайды
Соны армандайды
Орыстанып кеткен қазақтарды өз тілдеріне оралтқысы, қайтарғысы келеді
Дұрыс-ақ
Осы бағытта үлкен-үлкен шаруалар, жұмыстар істелуі қажет
Әкімдік маңайында жүрген азаматтар облыс басшысы Қанат Бозымбаевтың мемлекеттік тілге деген көзқарасын мақтайды
Мақтайтын себебі, облыс әкімі жиналыстарды тек мемлекеттік тілде өткізеді екен
Бұл хабарды естігенде ішіміз жылып қалды
Себебі, биліктегі азаматтар мемлекеттік тілде сөйлесе, қаланың сипаты да қазақылана түспей ме дедік
Сөйтіп, Бозымбаевтың мемлекеттік тілге деген ұстанымына риза болдық.
Бір әттегенайы, облыс әкімінің алдына есеп беруге шыққан шенеуніктердің көбі баяғы әдеттеріне салып, баяндамаларын орыс тілінде жасайды екен
Бірінші басшылары қазақша сөйлеп отырғанда олар неге қазақша сөйлемейді?Бұл жағын онша түсіне алмадық
Демек, мәселенің талап етілу деңгейіне көтеріле алмай келе жатқаны айқын сезіліп тұр
Әрине, облыс әкімі қарамағындағылардан тек мемлекеттік тілде сөйлеңдер деп ашық талап етпесе де, өзі бас болып мемлекеттік тілде сөйлеп, емеурін білдіріп отырғаны да сөзсіз
Ал бірақ қазақ тілінде сөйлемейтін шенеунікте соны ұғынатын көкіректің болмай отырғаны тағы рас.
Облыстағы мемлекеттік тіліміздің толыққанды күш алып кете алмай отырғанының ендігі бір себебі – әкімдіктегі шенеуніктердің бұл бағытта белсенділік танытпай келе жатқанында
Өз тіліне жаны ашымайтындар, сол тілдің иесі болып табылатын халқына қандай пайда әкелмек деген де ой келді
«Әкім бол, халқыңа жақын бол» деген сөздің бір мәнісі халқыңның тілін біл дегенді меңзеп тұрған жоқ па?
Журналист болған соң, көп ақпаратты халықтың өзінен алатынымыз бар
Өйткені халықтың пікірі мәселені қашанда дөп басады
Сол халықтың бір пікірі: тілге байланысты шешілмей жатқан мәселе болса, ол атқарушы билікте отырған азаматтардың азаматтығында дейді
Неге десеңіз, өткен жылы Павлодар қаласындағы Ленин көшесін өзгерту жайы сөз болғанда атқарушы биліктің бір лауазымды өкілі: «Зачем? Кому он мешает?» деп қарсылық білдіріпті
Осындай көзқарастағы адамдар тіл үшін жанын сала қызмет жасайды деп қалай айтуға болады? Ол адамның ұлтына жаны аши ма? Оларға өз ұлтының қайраткерінен Ленин жақын болғаны ма? Бәлкім, ондайлар үшін тәуелсіздік таңы әлі атпаған шығар? Олай болса, саналарын түртіп оятайық
«Ояныңыз, біз азаттық алғанымызға ширек ғасыр болды
Қазақ хандығының 550 жылдығын тойладық
Өз тізгініміз өз қолымызда
«Кому он мешает?» деген ұстанымнан арылыңыз дейік
Лениннен, Кутузовтен, Павловтан (қаладағы көше атаулары), т.б
айырылғысы келмей отырғандар атқарушы биліктегі қазақ азаматтарының арасында бар екенін естіп, қатты қынжылдық.
Павлодар дегеніміз қазақ рухания­тының тарихында Кереку деп аталған, кешегі зиялылардың ізі қалған, өнер мен мәдениеттің, білім мен ғылымның құтты мекені емес пе еді
Осындай өлкені орыс­тандырып, ұлтсыздандырып жіберген Кеңестік жүйе болатын
Десек те, облыста қазақылықтың қаймағын бұзбай сақтап отырған халық бар
Баянауыл, Май, Аққу, Ертіс, Ақтоғай, Шарбақты және т.б
аудандар бұл өлкеден қазақылық рухының, тілінің, дінінің, ділінің алыстап кетпеуі үшін тірек болып отырған аудандар десек, артық айтқандық емес
Павлодарды облыстың жүрегі деп білсек, аталған аудандар қаланы қазақы рух, ұлттық сипат тұрғысынан нәрлендіріп, қуанттандырып тұрғаны сөзсіз
Бар мәселе, жергілікті халықтың ұлттық сана-сезімінің сергек болып, өз тілін сақтап дамытуында ғана болып отыр.
Тәуелсіз елдегі БАҚ-тың мақсаты бір болуы тиіс
Тіл мәселесін айтқанда оның бұқаралық сипатын сөз етпеуге болмас
Соның бірі – облыстағы бұқаралық ақпарат құралдары
Жоғарыда айтқанымыздай, Павлодар облысы руханияттан кенде қалып отырған аймақ емес
Облыс орталығында «Сарыарқа самалы», «Шаһар», «Ертіс дидары» газеттері, «Найзатас» әдеби журналы сынды мерзімді басылымдар оқырмандарымен күнбе-күн, әр апта, әр ай сайын қауышып отырады
Олар облыстағы руханият тұғырының биік болуына, соның ішінде тіл тұғырының да биік болуына қызмет етіп келеді
Сонымен қатар облыс көлемінде қазақ басылымдарымен қатар жергілікті «Новое время», «Версия», «Городская неделя», «Обозрение недели Павлодара» сынды орыс басылымдары тарайды
Олардың сөзіне жергілікті билік те, халық та құлақ асады
Оның үстіне қалада орыстілді тұрғындар саны көп болған соң мұндай басылымдардың белгілі бір дәрежеде ықпалы да жоқ емес.
Ұлт жанашырлары кейбір орыс басылымдарының ұлтымызға қатысты ұстанымдарына наразылықтарын білдірді
Мәселен, қазақтың тіліне, рухани-мәдени, тарихи құндылықтарына байланысты бір жақсы бастама қолға алынатын болыпты деген күннен-ақ ақпараттық шу көтеріп шыға келетінін қынжыла айтады
Сонда олардың көздеген мақсаты не екен деп біз де таңғалдық? Бір көшенің атауы қазақшаға өзгертілетін болыпты немесе бір тұлғаға ескерткіш орнатылатын болыпты деп хабар тараса, сол көшені өзгерттірмеуге, ескерткішті тұғырына қондырмауға белсеніп кіріседі екен
Сонда ондай басылымдарға «әй дейтін әженің, қой дейтін қожаның» жоқ болғаны ма? Әлде олар Павлодарды қазақ елінің қаласы деп санағылары келмей ме? Сондай ұлтымызға жат, теріс пиғыл ұстанатын басылымдар үй ішінен үй тікпек пе? Арман Қани сынды тіл және ұлт жанашырлары облысты қазақыландыруға көп үлес қосқан ­Ерлан Арынға қарсы ұйымдастырылған жергілікті орыс газеттерінің ақпараттық шабуылының ыстығы басылмай жатып, кезекті нысанаға Қ.Бозымбаев ілігіп отырғанын айтты.
Орталық алаңның маңынан Т-34 танкісінің алынғанына немесе тозығы жетіп, қаңқасы ғана қалған бұрынғы Ресей қонақүйінің сүрілетініне қарсы аттандаған мұндай газеттер қазақтың тіліне, өнері мен мәдениетіне жандары ашымасы анық
Сонда біз тәуелсіздігімізді ақпараттық қауіпсіздік тұрғысынан қорғауда дәрменсіздік танытып отырған жоқпыз ба деген де ой қылаң береді
Қазақстанда отырып, орыс басылымдарының қазақтың ұлттық рухани құндылықтарына қарсылық танытуы қалай? Осындай шаруаларды реттеп отыруы тиіс облыстық Ішкі саясат басқармасы, ақпарат тізгінін ұстап отырған азаматтар қайда қарап отыр? Шымбайға батса да, шындықты айтқанымыз жөн
Соған қарағанда аталған құрылымдардың жергілікті орыс басылымдарына тісі батпайтын сияқты
Әлде соған деген құлық-ниеттері болмай отыр ма? Басқаша қалай айтуға болады? Ұлт мәселесінде, ұлттың есесі кетіп жатқан жерде «сен тимесең, мен тиме» деп қол қусырып отыра беру тәуелсіздіктің қадір-қасиетін дұрыс бағалай алмау деген сөз.
Әкім орынбасарының қабылдауға қолы тимеді
Жалпы, көп мәселенің оңынан шешім табуы басшылар мен олардың орынбасарларына да тікелей байланыс­ты
Мұны айтып отырған себебіміз, осыдан екі ай бұрын Павлодарға жасаған іссапарымыздың кезінде Бозымбаевқа жолығудың сәті түспеген соң, облыс әкімінің бірінші орынбасары Ғани Сәдібековтің қабылдауында болу ниетімен телефон шалдық
Хатшы қыз Сәдібековтің жиналыс өткізіп жатқанын айтып, аты-жөнімізді, телефон нөмірімізді жазып алып, міндетті түрде құлағ­дар ететінін айтты
Алайда ешқандай ха­бар болмады
Соған қарағанда Сәдібековтің тілге, тілдің газетіне бай­ла­ныс­ты көз­қа­расы Бозымбаевтай емес­тей көрінді
Әйтпесе, тіл газетінің өкілі келіп тұрғанда, еш кедергісіз қабыл­дап, басылымға қолдау көрсетсе несі айып? Бұл ең біріншіден мемлекеттік тілге деген, сол тілдің басылымына деген құрмет бол­мас па еді?
Негізінен, облыстағы идеологиялық жұмыстарды атқаратын тұлға ол көбіне-көп облыс әкімінің бірінші орынбасарлары
Ал енді қараңыз, «Ана тілінің» облыстағы былтырғы таралымы мыңға да жеткен жоқ
Мемлекеттік тіл мәселелерін, ұлттық тарихты, өнер мен мәдениетті, т.б
құндылықтарды оқырман талғамына орай жеткізіп келе жатқан «Ана тілі» газетінің таралымын көбейтуге іс басындағы азаматтардың бейжай қарауының салдары облыстағы мемлекеттік тіл тұғырының биік болуына әсер етпей қоймасы анық
Газеттің аймақтағы таралымын кем дегенде 3 мың данаға жеткізуге болады емес пе? Баспасөз – бұл үлкен құрал
Газет – халық үшін, ел үшін басылады
Оның сөзі, мазмұны, халықтың санасына, жүрегіне жетіп, көңіліне орнығады
Демек, оны таратуға, таралымын арттыруға атсалыспайтындар ұлттық мәселеге атүсті қарайтындар деп білеміз
Әлдебір шығындарды азайтып, қаржы-қаражатты үнемдеуге болатын шығар, ал қазақ газеттерінің таралымын азайту арқылы ақша үнемдеу – мемлекетіміздің ақпараттық қауіпсіздігін жеткілікті дәрежеде ойламау деген сөз.
Тіл басқармаларына өзге мәртебе қажет
Облыстағы жергілікті қазақ зиялыларын мазалап келе жатқан мәселе көп
Олардың дені қала көшелерін қазақшалау, қаланың басты атауын өзгертумен байланысты түйткілдер
Қалада облыстық Тіл басқармасы бар
Басшысы Қабжан Еділбай деген ұлтжанды азамат
Ол кісімен сөйлескенімізде басқарма тарапынан атқарылып отырған іс-шараларға біршама қанық болдық
Көше атауларын өзгертуге ұсыныстар әзірлеу, сауатсыз жарнамалармен күрес жүргізу бағыттарында біраз шаруалардың басы қайырылыпты.
Осы жерде бір айта кетерлігі, еліміздегі Тіл басқармалары сол облыстың әкімдігіне бағынышты болып отырғанында
Былай қарағанда олар өзі қаржыландырып отырған әкімдікке тіл саясатында туындаған әлдебір мәселе бойынша қарсы шыға алмайды
Демек, Тіл басқармалары құлашын кеңге жайып, өнімді қызмет атқаруы үшін бұл құрылым Мәдениет және спорт министрлігіне қарасты Тіл комитетінің қарамағына өтуі керек
Сонда олар облыстағы басқа басқармалардан сәл де болса жоғары тұрып, тіл саясатын нәтижелі жүзеге асыруда батыл іс-қимылдар жасар еді
Ал ең дұрысы Тіл басқармасын – тіл инспекция­сына айналдырып, оларды түрлі мәдени шаралар өткізу сияқты міндеттерден босату керек
Жалпы, Тіл басқармаларының бағыт-бағдарын қайта қарайтын мезгіл-уақыт жеткен сыңайлы
Әрине, біз бұл мақаламызда облыстағы тіл саясатының барлық жағдайын тілге тиек етіп, түгесіп айтып шығуды мақсат етпедік, десек те, жергілікті қазақ зиялыларын ойландырып, толғандырып жүрген біраз жайттарға тоқталдық
Алдағы уақытта бұл тақырыпқа тағы да бір айналып соғатын боламыз.
Дәуіржан Төлебаев
Павлодар облысы
