И мен у-дың жаңа емлесіндегі қайшылықтар
Латын негізді әліпбиге дайындалған жаңа емлеге «ій, ый тіркестері и-мен, ұу, үу тіркестері у-мен белгіленеді» деген бүгінгі қолданымдағы ереже өзгеріссіз енгізіліпті
Бұл ереже төмендегідей қайшылықтарға душар етеді.
Қазақ тіліндегі «Екі дауысты қатар келмейді» деген заңдылық бұзылады.
Мысалы, бие сөзінде и мен е, ал суат сөзінде у мен а қатар келіп тұр.
«Бірінші буыннан басқа буын дауыстыдан ­басталмайды» деген заңдылық бұзылады
Мысалы, бие, суат сөздерінің екінші буындары (би-е, су-ат) дауыстыдан басталып тұр.
Бірінші буындағы и мен у-дың жуан не жіңішке оқылатыны белгісіз болады
Мысалы, ми сөзінің оқылуы мій ме, мый ма?
И мен у-ды қысқарту тиімді ме? Жоғарыдағыдай қайшылықтарға байланысты ғалымдардың бірқатары и мен у-ды қысқартып, и-ді ій, ый, ал у-ды ұу, үу тіркестері түрінде жазуды ұсынып жүр
Алайда бұл жағдайда шетел сөздері мен терминдер халықаралық қалыптан бөлек әрі шұбалаңқы жазылады (мысалы, институт сөзі ійнстійтүут деп жазылады)
Соған орай олар «и мен у-ды қазақ сөзінде қолданбай, шетелдік сөздерде ғана қолданайық» дейді
Бірақ онда қысқартпаған болып шықпаймыз ба? Сондай-ақ кез келген адам сөздің шетелдік, шетелдік еместігін айыра ала ма? Демек, и мен у-ды тіркес күйінде жазу да тиімді емес.
Не істеу керек? Сонымен, и мен у-ға қатысты бұл екі ұстанымның екеуінің де кемшіліктері бар
Соған байланысты емлешілер: «Қазіргі ережеміз жазуға қиындық келтіріп жүрген жоқ, сонымен жүре берейік» дейді
Алайда бастауыш сынып мұғалімдері ережені меңгерту кезінде қиындықтар кезігетінін айтады
Тіпті қиындық болмағанның өзінде де ереженің тіліміздің заңдылықтарына қайшы келуін ақтауға болмайды.Сондықтан екі тараптың да уәждері ескерілген жаңа ұстаным табу жөн деп есептейміз
Біз бұл мақаламызда сондай ұстанымдардың бірін ұсынып отырмыз
Ол бойынша емлешілер ережесіне екі өзгеріс жасалады.
Бірінші өзгеріс
Бійлік, бійік сөздерін буынға бөліп айтайық: бій-лік, бі-йік
Бұлардың біріншісінде ій тіркесі бір буында айтылса, екіншісінде і мен й екі буынға бөлініп айтылып тұр
Яғни сөздегі ій тіркесі бір буында айтылуы да, екі буынға бөлініп айтылуы да мүмкін
Ал и-ге келсек, ол да біздің ій тіркесімізге ұқсап естіледі, бірақ мұндағы і мен й тек бір буында айтылады
Демек, и әрпімен ій тіркесінің бәрін бірдей белгілей беру дұрыс емес, бір буында тұратындарын ғана белгілеуге болады
Яғни «бійлік» сөзін «билік» деп жазуға болады, ал «бійік» сөзін «биік» деп жазуға болмайды
Мұндай қорытынды ый, ұу, үу тіркестері үшін де орынды
Олай болса, емлешілер ережесіндегі «ый, ій тіркестері и-мен, ұу, үу тіркестері у-мен белгіленеді» дегенді «ый, ій тіркестерінің бір буында тұрғаны и-мен, ұу, үу тіркестерінің бір буында тұрғаны у-мен белгіленеді» деп өзгерту керек
Сонда бұл ереже бойынша сақыйна, асұу, ійнстійтүут деп айтылатын сөздердегі ій, ый, ұу, үу тіркестері бір буында тұрғандықтан бұл сөздер сақина, асу, институт деп жазылады
Ал ійе, Ғалыйа, сұуат, жүрүуі деп айтылатын сөздердегі ій, ый, ұу, үу тіркестері екі буынға бөлініп кететіндіктен, бұл сөздер айтылуы бойынша жазылады
Бұл өзгеріс емлешілер ережесіндегі алғашқы екі қайшылықтан құтқара отырып, шетел сөздері мен терминдерді халықаралық қалыпқа барынша жақындатып жазуға мүмкіндік береді.
Екінші өзгеріс
Ій, ый тіркестерін и-мен белгілегенде біріншіден басқа буындағы и-ді буын үндестігіне сай оқимыз, бірақ бірінші буындағы и-дің жуан не жіңішке оқылатыны белгісіз болады
Бұған ережеге берілген «сый, тый сөздері тіркес арқылы жазылады» деген ескерту де көмектесе алмайды
Мысалы, ми, жи сөздерінің жуан не жіңішке оқылатынын айыра алмаймыз
Бұл орайда емлешілер «қазақта мій, жій деген сөз жоқ болғандықтан бұл сөздерді мый, жый деп оқимыз» деген уәж айтады
Бірақ мій деп оқылатын ми нотасы, жій деп оқылатын жи әрпі оқушыларға кейбір пәндерді оқу барысында кездесетінін ескерсек, бұл сөздердің мій, жій деп оқылмайтынына ешкім кепілдік бере алмайды
Сол сияқты уһ сөзін де біреу жуан, біреу жіңішке оқиды
Соған байланысты біз ескертуді «бірінші буындағы ый, үу дыбыс тіркестері тіркес күйінде жазылады» деп өзгерттік
Ол бойынша сый, тый сөздерімен қатар мый, қый, гүу, үуһ, тағы сол сияқты сөздер де айтылуынша жазылады
Бұл өзгерістің пайдасы бірінші буындағы и жіңішке, ал у жуан оқылады деген келісім жасау арқылы емлешілер ережесіндегі үшінші қайшылықтан арылуға қол жеткіземіз.
Жоғарыдағы өзгерістерді енгізгенде сөз айтылуынша жазылатын болғандықтан ережені қолдану қиындық келтірмейді
Бұған біз көптеген адамдарға ол бойынша жазғызып қарау арқылы да көз жеткіздік.
И мен у-дың бір-бір таңбамен берілуіне көзқарас
Қолданымдағы әліпбиде и екі түрлі таңбамен (и, й), ал у бір таңбамен беріліп келсе, жаңа әліпбиде екеуі де бір-бір таңбамен берілген
Мұны біз де қолдаймыз
Өйткені бұл оқу, жазуды және үйренуді жеңілдетеді
Бірақ емле ережесіндегі оларға берілген әрі дауыссыздың, әрі тіркестің таңбасы деген түсінікті көңілге қонымды дей алмаймыз
Біздіңше, и мен у-ды бір-бір таңбамен белгілейтін болсақ, бұлай етудің орындылығына сендіретіндей басқаша түсіндірме берілуі қажет деп есептейміз.
Қуантқан Ванов
Ақтау
