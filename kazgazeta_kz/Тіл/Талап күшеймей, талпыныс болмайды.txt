
Бізден басқа посткеңестік елдерде бүгінде мемлекеттік тіл төңірегінде мәселе мүлде жоқ
Өйткені ТМД мемлекеттерінің көпшілігі тәуелсіздігін ала салысымен мемлекеттік тіл мәртебесін бірден заңдастырып алды
Мысалы, тіпті жартылай орыстанып кеткен Балтық жағалауы мемлекеттері де өз елдеріндегі өзге тілдегілерге «Біздің тіл ұнамаса, өз Отандарыңа кетіңдер, еш кедергі жоқ» деген талап қойды
Мұндай шешімге ешқайсысы қарсылық көрсете алмады
Мәселен, іргеміздегі Ресейде, Өзбекстанда, Түркияда, тағы басқа көптеген мемлекеттерде мемлекеттік тілді білмесең ел азаматтығын ала алмайтын дәрежеге жетті.
Ұлттық мүддені қорғаудың бастауында тіл жатыр
Ендеше, қазақтың ұлттық мүддесін, тәуелсіздігін қорғаудың жалғыз жолы – өз елінде қазақ тілінің үстемдігін орнату, оны дамытуға бар мүмкіндікті пайдалану.
Кейде тіл мәселесін тудырып жүрген де, оны проблемаға айналдырып, көтеріп жүрген де қазақтың өзі ме деген ой келеді
Әйтпесе, Кеңес кезінің өзінде де «өз тіліңді білме, па» деген нұсқау болған жоқ, сондықтан әр ұлт өзінің тілдік ерекшелігін сақтап қалды
Ақын-жазушыларымыздың шығармалары жүз мыңдап басылды
Ұлы тұлғалардың кінәсіз түрмеге қамалуына да себеп болған өзіміз
Басшы атаулыға құлдық ұру – қанымызға сіңген қатерлі дерттен күні бүгінге дейін айықпай келеміз.
Оған қоса бүгінде үш тұғырлы тіл бастамасымен жастарымыздың шет тілдерін игеруіне күш салып жатырмыз
Десек те, ең алдымен тілін ана тілінде сындырып, ана тілінде жазып үйренбеген жасөспірімге басқа тілді тықпалау –  қылмысқа парапар іс
Әсіресе, бірден үш тілді меңгеру оңай емесі белгілі
Сонда ана тілін жете білмейтін сәбиге шет тілін оқуға басымдық танытсақ, қазақ тілінің қыры мен сырын бойына қашан сіңіртеміз? Кеңес Одағының өзінде біздерге шет тілін бастауыш сыныптан кейін ғана үйрете бастаған
Бүгінгі Жапония сынды өзге өркениетті елдерде бүлдіршіндерін 12 жастан кейін ғана өзге тілді оқыту дәстүрі қалыптасқан.
Одан жапондардың ғылымы, білімі, техникасы ешкімнен кем дамып жатқан жоқ екенін біліп отырмыз
Ендеше, сол үрдістен неге үлгі алмаймыз?
«Біздің міндетіміз – 2017 жылға қарай мемлекеттік тілді білетін қазақстандық­тар санын 80 пайызға жеткізу
Ал 2020 жылға қарай олар кемінде 95 пайызды құрауы тиіс» деген болатын Елбасы Нұрсұлтан Назарбаев өзінің Қазақстан халқына 2011 жылғы Жолдауында
Бұл жауапкершілік жүгі ауыр міндеттердің бірі екендігін ескерген жөн.
Тіл – бір ұлттың ар-намысы, еркіндігі мен үстемдігі
Алаш ардақтысы Ахмет Байтұрсынов тілдің дамып, өркендеуінің шартын: «Оқыту – оқу-жазу – зерттеу және қолдану» деп соқырға таяқ ұстатқандай көрсетіп кеткен болатын.
Осы жоғарыда жазылған міндет-нұсқауды іске асыру үшін нақты қандай шараларды басшылыққа алу керек деген түйінді сөзімізді айтар болсақ:
Біріншіден – қазақ тілінің қоғамдағы қажеттілігін күшейту керек
Мемлекеттік тілге деген бүкілхалықтық қажеттілікті тудырмай ұшпаққа шығамыз деу бе­кершілік
Тілге қажеттілік, сұраныс болған жерде кез келген тілді бір жылда-ақ меңгеруге болатыны әлемдік тәжірибеде дәлелденген
Алысқа бармай-ақ, елімізде ағылшын тілін 3-4 айда-ақ үйреніп алғандар баршылық
Осыған орай Парламент, Үкімет отырыстары тек қазақ тілінде өтілуі заң аясында бекітілуі тиіс
Екіншіден, тілді тез үйрену үшін оқып немесе жаттап алу жеткіліксіз
Бұл тұжырымымызға Бернард Шоудың «Тәжірибеде қолданылмаса, тек оқу арқылы тіл үйрену мүмкін емес» деген сөзі дәлел
Ол үшін қазақ тілінде сөйлеп, араласатын орта қажет
Оны іске асырудың жолы – қалада қазақ мектептері мен балабақшалардың санын 80-90 пайызға дейін көбейту парыз
Іргеміздегі Ресейде, Қытайда миллиондаған қазақ ұлты тұрып жатса да қазақ мектебін көбейтіп, біз секілді бәйек болып жатқанын көрмейміз
Бұл істе жасқаншақтық таныту – ұлт алдында кешірілмес күнә.
Үшіншіден, барлық деңгейдегі қызметкерлердің мемлекеттік тілді білу дәрежесін бағалайтын «Қазтест» жүйесін жаппай іске асырудың уақыты келді
Қазақ тілін білуге ниеті жоқ, оны сыйламайтындарға заң шеңберінде қатаң талап қоятын кез жетті деп ойлаймын.
Төртіншіден, мемлекеттік тілді білу әсіре марапатқа негізделмеуі тиіс
Кезінде орыс тілін үйренгеніміз үшін бізге ешкім көк тиын берген емес
Керісінше, орысша жазып, сөйлей алмайтындар жоғары оқу орнына түсе алмады, жоғары лауазымды қызметке тағайындалмады
Елімізде бүгінгі таңда қазақ тілін тегін оқыту орталықтарының саны жыл санап артып келеді
Осы оқу орталықтарының партасына жалынып отырғызғандардың жағдайын айтар болсақ, жасамыстары: «Қарағым, бізді қинап не қыласың, зейнеткерлікке шығуға көп қалған жоқ» десе, жастар жағы «Бізден қазақ тіліндегі біліктігімізді талап етіп жатқан ешкім жоқ, орыс тілі мен ағылшын тілін қаншалықты білгенімізді сұрайды», – дейді
Ал сонда «бізде бәрі тамаша» деген ақпаратқа қалай сенуге болады?! Шындығын айтсақ, министрлер мен әкімдердің берген есептері әзірлеу, қолдану, меңгеру, дамыту, жетілдіру деген жаттанды сөздерден әрі аса алмайды
Тіптен болмаса, алдағы 5-10 жылда орындайтынына уәде бере салады
Ол сілтеме біздің де етімізге сіңісті болып қалған, сене саламыз.
Бесіншіден, кәсіптік ғылым саласында (техника, медицина, тағы басқа) қазақ тілі ақпаратты түгел жеткізуге дайын емес
Сондықтан қазақ терминологиясына көбірек көңіл бөліп, қажетті қаржы мәселесі шешімін тапса, термин сөздерді насихаттау кеңірек жүргізілер еді.
Алтыншыдан, «Мемлекеттік тіл туралы» жаңа заң қажеттілігі туындап отыр
Сол заңда мемлекеттік тіл нормаларының сақталуын қатаң қадағалайтын Бақылау комиссиясы ашылса, құба-құп болар еді
Ол комиссияның құзыреті өте жоғары, тек Қазақстан Республикасы Бас прокурорына ғана бағынуы тиіс
Өз халқынан құқықтық қолдау таппаған қай құжаттың да күші болмайды.
Жетіншіден, күллі қазақ тілі жанашырларының зор құрметіне бөленген «Қазақ тілі» қоғамының заң­дық құқығын жоғары дәрежеге көтеру мәселесі қарастырылуы қажет-ақ.
Көпшіліктің көптен бері көкейінде жүрген осы түйткілді мәселелер «ұзын арқау, кең тұсауға» салынбай өз ше­ші­мін тапса, қазақ тілі 10 жылда емес, 2-3 жылда-ақ проблема болудан қалар еді
Тек бәрі де қатаң заңдылық тұрғыда іске асырылуын естен шығармаған абзал.
К.Жұмабайұлы,
еңбек ардагері,
Қазақстан Журналистер
одағының мүшесі
АЛМАТЫ
