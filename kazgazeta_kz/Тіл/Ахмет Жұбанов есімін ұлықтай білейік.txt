Соңғы жылдары республикалық басылымдарда, оның ішінде «Ана тілі» ұлт газетінде өнер саласында академик Ахмет Жұбанов атындағы Мемлекеттік дәрежедегі сыйлық тағайындау жөнінде мәселе көтеріліп келеді
Атап айтқанда, 2013 жылы «Ана тілі» басылымының сандарында төмендегідей материалдар жарық көрді
«Ахмет Жұбанов атындағы сыйлық тағайындалса» (Ана тілі газеті, №17(1171), авт.Базарбай Жұманиязов), «Ахаңның еңбегі қандай құрметке болса да лайық» («Ана тілі» газеті, №31(1185), авт.Бибігүл Төлегенова), «Ұсыныстың мәнін ұқпағандай…» (Ана тілі газеті, №46(1200) авт.Д.Төлебаев)
Бұл құптарлық дүние деп білемін
Ахмет Жұбанов туралы «Қажырлы да қайратты, ойлы да білімді» деп классик жазушы Ғабит Мүсірепов айтқандай, айтулы тұлғаның ұлттық мәдениеттің дамуына қосқан үлесі өз дәрежесінде бағалануы қажет қой.
А.Жұбанов – қазақ музыка өнеріндегі үлкен құбылыс
Біз қай уақытта болмасын ұлттық музыка өнерінің өсу жолдарына көз жіберіп қарасақ, оның үздік қайраткерінің бірі ретінде А.Жұбанов есімін ауызға аламыз
Бүкіл өмірін халық өнерімен байланыстырған А.Жұбанов ұйытқы болған дәстүрлер бұл күндері кең өріс тауып, жан-жақты дамуда
Халқымыздың аяулы азаматы, белгілі ғалымы, дарынды композиторының жан-жақты шығармашылығы ұлттық музыка өнеріміздің мәңгі көнермейтін тарихи беті
Бар саналы өмірін қазақ сазының өсуі мен қалыптасуына арнап, өлмейтін, өшпейтін із қалдырып кетті.
Ол іргетасын қалаған музыка техникумы қазір қазақ өнеріне талай-талай саңлақ өнерпаздар қосқан іргелі өнер ордасы
Алғаш ұйымдастырған Құрманғазы атындағы ұлт-аспаптар оркестрі бүгінде қазақ музыка мәдениетінің даңқын асырған айтулы ұжым.
А.Жұбанов қазақтың тұңғыш кәсіби музыканты, тұңғыш кәсіби музыка ұстазы, тұңғыш кәсіби музыка зерттеушісі, тұңғыш кәсіби дирижеры, тұңғыш кәсіби композиторы, тұңғыш өнер ғылымының докторы, осы саланың тұңғыш профессоры
Қа­зақстан Ғылым академиясын құ­рыс­қан тұңғыш академиктердің бірі.
Бүгінде А.Жұбановтың «Ақ көгершін» әнін білмейтін адам жоқ
«Би күйіне» тебіренбейтін тыңдаушы кемде-кем
Сол сияқты «Абай» операсы қазақ өнерінің осы саладағы тұңғыш кәсіби туындысы
Осыдан-ақ қазақ өнері А.Жұбанов салған сара жолмен дамып келетінін байқауға болады.
Біздің күй байлығымыздай қазына еш мемлекетте жоқ
Сол күйді бір жүйеге келтіріп, алғаш бүкіл әлемге таратқан А.Жұбанов еді
Халық күйлерін, халық композиторларының шығармаларына оркестрге лайықтауда ерен еңбек етті.
Ол ұлттар арасындағы тату­лықтың, достықтың маңызын музыка тілінде тыңдаушысына жеткізе білді
Оның төл шығармаларының барлығы дерлік – классикалық туындылар
А.Жұбанов еліміз үшін көптеген музыка зерттеуші ға­лым­дар, композиторлар, дирижерлер, музыканттар тәрбиеледі.
Қалай дегенде де, қазақ музыкасының қалыптасу ке­зеңінен бастап, бүгінгі өркен­деуіндегі жетістіктер А.Жұбанов есімімен тығыз байланысты
Ғалым, академик, педагог, композитор, дирижер, Қа­зақстанның Халық артисі, қоғам қайраткері А.Жұбановтың өмір жолы туған халқын шексіз сүй­ген ізгі жүректі суреткердің өмір тарихы.
«Адам баласы жерленген күні емес, ұмытылған күні өледі» деген сөз бар
Сондықтан Ахмет Қуанұлының есімін ұмытпай, оны кейінгі ұрпаққа дәріптеу бүгінгі күннің басты парызы деп түсінген абзал
Осы орайда өнерде талантымен көзге түскен композиторлар мен орындаушыларға, дирижерларға «А.Жұбанов атындағы Мемлекеттік дәрежедегі сыйлық» тағайын­дау жөніндегі ұсынысты толық қолдауы­мыз қажет
Осы мәселені ел болып қолға алсақ, қазақ өнерінің жарық жұлдызы бола білген академик Ахмет Қуанұлына деген ықыласымызды, адал парызымызды көрсетеміз.
Б.САДЫҚОВ, 
Құрманғазы атындағы қазақ ұлттық консерваториясы
домбыра кафедрасының меңгерушісі, ҚР Мәдениет қайраткері, доцент
