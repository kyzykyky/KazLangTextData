Уақыт, қоғамдағы үдерістер мен өзгерістер жаңа ұғымдар мен пайымдар әкелмей тұрмайтыны белгілі
Мәселен, біраздан бері айтылып  жүрген, алайда күні кешеге дейін  ырық бермей, қазақ мәтініне қанша сыналағанмен кірікпей келген  «идентификация» деген терминнің баламасы да бүгін табылғандай болып отыр
Ішінде тіл тұтынушы журналистер бар, тіл зерттеуші білікті мамандар бар, Терминком мүшелері «тақылеттестік» сөзіне ен салған еді.Бұл сөзді термин ретінде ұсынбас бұрын жан-жағынан ой елегінен өткізуге, біраз сөздерді салғастырып саралауға, бірталай сөздіктерге үңілуге тура келген
Алғашында айтуға ауырлау тәрізді көрінген
Ұғымды дәл білдірмейтіндей, ұқсастық деген ұғымға қарай ойысып кететіндей сыңай танытқан
Сол себепті «тұғырластық» («тұрғыластық» емес) деген бір ой да қылаң берген
Рас, арғы тегі латыннан өрбитін бұл сөзіңіз – «отождоствление, приравнивание или уподобление» деген мағынаны білдіреді екен
Орыс тіліндегідей сол қалпында қалдырайын десең, қазақы мақамға көнетіндей түрі жоқ, қазақ мәтінінің де оған шырай берер сыңайы жоқ.
Сонымен қатар бұл термин біраз салада, атап айтқанда, психология мен әлеуметтануда, техника мен математикада, химияда, қыл аяғы криминалистикада қолданылады екен
Сөйтіп, «тұғырластық» түрінде психология мен әлеуметтануда ыңғайға көніп тұрғанмен, химия мен криминалистикада реңкі мен бояуы өзгеріңкіреп кетеді екен
Олай болса, «тақылеттестіктің» бәріне де ортақ әрі ауытқымайтын мағына беріп, орайласып тұрғаны әбден білінеді
Сөйтіп, осы сөз оң әрі қол көрінген.
Бекуін тапқан бұл сөзге ден қоюымыздың өзіндік себебі болып тұр
Бірде танымал қоғам қайраткері Аман­гелді Айталының газеттердің бірінде  («Егемен Қазақстан» ба, әлде «Айқын» ба екен, қазір ұмыттым) тақырыбында «толеранттылық» пен «идентификация» сөздері қатар ұшырасқан мазмұны терең мақаласы жарияланды
Әлгі екі сөз бірдей тақырыпта тұрғаннан кейін ерсілеу көрінеді екен
Осындайда, шір­кін-ау, байлығын былайғы байыпшыл жұрттың бәрі тегіс мойындаған қазақ тілінде шынымен-ақ осы екеуіне балама табылмағаны ма, көкірекке халіміздің шынымен соншама мүшкіл болғаны ма деген көңілсіз ой да келген.
Қазақ сөзінің кемелдігіне жоғары баға беріп, дәрібін бір кісідей асырып жүрген Герольд-аға Бельгердің «Лики слова» кітабында әлгі «толерант» пен «менталитет» сөздері қайтадан алдымды кес-кестеген
Гер-ағаң немістің осы екі сөзін (кейінгі шыққан сөздіктерде бұл екі сөздің де латыннан арна тартатыны жазылған екен
Герекең қараған кезде «Словарь иностранных слов» кітабынан кезіктіре алмаған
Шынын айту керек, осы сөздер алғаш қолданыла бастаған тоқсаныншы жылдардың ішінде мағынасын таба алмай өз басым да әуреге түскен едім
Үш тілді жетік білетін Герекең мәнісін бірден ұстаған екен) орыстардың өздерінің лексикасына оңтайын тауып, оңай бейімдеп алғанына қайран қалады
Толерант сөзінің мағынасы кәдімгі терпение екен, әрі бірнеше мағынада қолданылатын көрінеді
Бізге керек ұғымда: «…терпимость к чужим мнениям, верованиям, идеям и поведению» екен.
Содан кейін префикс пен суффиксіне салып, сөзді құбылтып жіберетін орыс әдісіне біз де салып көрген едік
Бұл әдіс қазақта да бар
Қазекеңнің де айтылуы мен дыбысталуын өзінің мақамына салып, әрпін ауыстыра қойып (айталық, тяжбаны – тәжіке, кляузникті – кілауыз, неужелиді – нежолы, пустякиді – бөстекі деп, т
т.), өзінің төл сөзі етіп жіберетінін де білеміз
Бұл ретте бұл әдісімізден ештеңе өнбеді.
Сірә, келетін де, келмейтін де ыңғайы болса керек, осы орайда мынадай бір мысал ойға оралып отыр
«Егемен Қазақстанның» 2008 жылғы 22 наурыздағы нөмірінде жарияланған мақаласында қадірменді ақсақал Бошай Кітапбаев Шығыс Қазақстан облысының Үлкен Нарын ауданындағы Шыңғыстай орта мектебінде ұзақ жылдар бойы ұстаздық еткен Михаил Григорьевич Комаровтың саяси «мәтіппен» қуғынға ұшырағаны жайында жазған екен
Ұғынықты ма, ұғынықты…Сөйтіп, талай уақыттан бері ырық бермей жүрген сөзді ана тіліне жетік ағамыз амалын тауып, қазақ сөзі етіп жіберген екен.
«Менталитет» жайына келсек, бұ­рыннан бері тура мағынасын беретін «діл» сөзімен алынып жүр
«Толеранттың» жөні бөлек, айтқанға көнетін, айдауға жүретін сыңай білдірер емес
Қазіргі кезде бұл термин әрқалай алынып жүр
Бірде «төзімділік», келесіде «шыдамдылық», кей уақытта «ұстамдылық» деген сияқты, әйтеуір, әркім ойына оралған сөзбен таңбалап келеді
Сонда «выносливость», «терпеливость», «сдержанность» болып шығады, жақындай түседі, бірақ жуықтамайды, терминдік жүгін тарта алмайды
Әлгінде айттық, Бошай ағамыздың әдісіне салып, тілімізді бұраған едік, онымыздан да жарытымды ештеңе өнбеді…
Ақыры қуа келгенде, есімізге қа­зақтың аса бір биязы реңкте айтылатын «тағаттылық» деген сөзі ойымызға орала берді
Меніңше, дыбысталуы, үн­десуі жағынан да, мағыналық жанасымы жағынан да жақын тұр
«Толерантность» терминімен қатар айтылғанда да жақсы әсер қалдырады
Тағаттылық пен тақылеттестік.
Ендігі жерде француздардың «мотив» сөзіне оралсақ, мұнда да біраз сөздерді, синонимдерді саралаған едік
Ынта, ықылас, мейіл, ниет, қысқасы, ындынға дейін біраз сөздер ойға оралды, арнаулы сөздіктерден ұшырасты
Дәл мағынасын беретін, қолданысқа еніп кетеді-ау дейтіндей сөз ілікпеді
Сондықтан мәтіп дегенге тоқталуымыз жөн сияқты.
Сайып келгенде, тіліміздің бай­лығына, те­геу­рініне ешкімнің де таласы жоқ
Сол байлықты ұқыпты пайдаланған ләзім
Соған қарамастан, орынды ұсыныстарға құлақ аспай кететін, бекітілген терминдердің өзін қолдануда марғаулық танытатын кездеріміз, өкініші сол, бар екенін жасырмау керек
Мәселен, жергілікті басқару органын «әкімдік» атау жөнінде Терминологиялық комиссия шешім шығарғанннан кейін біраз уақытқа дейін ресми қағаздарда «әкимят» сөзі жиі ұшырасып жүрді, керек десеңіз, тіл мәселесіне арналған бір жиында да арнайы сөз болды
Себеп неде? Әлде Терминкомның шешімі жергілікті жерлерге уақытылы жетпей ме? Әлде жергілікті басқару органдары Терминология комиссиясының өкілеттігі мен құзыретін мойындамай ма екен? Бұрын Терминология комиссиясының Үкіметтің жанында болғаны, сондықтан да оның шешіміне бірде-бір атқарушы органның, бірде-бір жеке тұлғаның құлақ түрмей қала алмайтыны белгілі еді
Бұл да – шешімін қажетсінетін бүгінгі күнгі күрделі мәселелердің бірі.
Тегінде, бізде білімі де, білігі де биік тіл мамандары, сөз қадірін білетін журналис­тер мен жазушылар, солардың ішінде осы мәселені жетік түсінетін терминологтар баршылық
Кәсіпқой тілшілердің саралауынан, талдауынан әрі мұқият екшеуі­нен өткізілген терминдерді қолданысқа енгізуге, сірә, біздің білгіштігіміз бен «мардатымыз» жібермей жүр ме екен? Бұл жерде «мардат» сөзін әдейі тырнақшаға алып бөліп көрсетуіміздің өзіндік сыры бар
Кейінгі кезде «амбиция», әсіресе, саяси мәтіндерде жиі ұшырасып жүр, әрі жағымды мағынасында айтылады
Мәселен, «амбициозные планы»…Түсіндірме сөздігімізде де «өркөкірек» деген мағынаны білдіретіні айтылған екен
Ендігі жерде «мардатты жоспарлар» деуіміздің ешқандай өрескелдігі бола қоймас деген ой келеді
Лексикамызға осы қалпында сіңіп кетуге ыңғай беріп тұр.
Көкейімізде көптен бері мазамызды алып жүрген бір ой бар еді
Осыдан бірер жыл бұрын ана тіліне шорқақтау бір жігіттің әрі білдей заңгердің: «Әй, білмеймін-ау, біздің тілде заң әзірлеу қиынға түседі, білем
Біз «Уголовный кодекстің» өзін дұрыс бере алмай, «преступный кодекске» айналдырып жібердік», – деп таусыла сөйлегені есте қалған екен
Сол заматта оған бір тілден аударылған сөзді келген тілінен кеткен тіліне кері тәржімелеу кейін кетіретін тәсіл екенін айтып, сайып келгенде, «уголовный» дегеніңіздің өзі қылмыс дегенді білдіретіні жөнінде уәж айтқан едік
Дегенмен «уголовный» мен «преступный» сөздерінің арасында айырма барын айтқан даукесіміз көнбеген.
Шындығында, көкейге күмән кір­ген… Әлбетте, мұндай жағдайда «тал қар­майсың», сөздіктерге үңілесің
Орыс­тар бұл орайда «преступление», «преступник» сөздерін қоса айтады екен де, ауызекі сөйлегенде ғана «уголовник (-ица), уголовщина» дейтін көрінеді
Мәселен, орыс тілінің Үлкен академиялық сөздігінде: «уголовный – ая, — ое 1.Представляющий собой общественно опасное деяние, предусмотренное уголовным законом
Уголовное преступление
(Словарь русского языка
ІҮ том
Москва
«Русский язык»
1988)
Ал енді «Энциклопедический юридический словарь» кітабында Уголовный кодекске мынадай анықтама берілген екен: «Систематизированный законодательный акт, определяющий какие общественно опасные деяния являются преступными, и устанавливающий наказание за их совершение»
Ендігі жерде осыны қазақша пайымға салатын болсақ, бұл өзі қылмыстылықты айқындайтын құжат көрінеді, ал қылмыстың төркінін хұқық қорғау орындары анықтайды
Заң қылмысты болғаны үшін жаза белгілейді.
Әрине, заң түзген кезде бір елдің заңын аударудың онша орынды жайт емес екенін мен түсінемін
Алайда барлық елдерде, халықтарда, қалай атасақ та, қылмыс қылмыс болып қала береді, тек тілдік өзгеріске ұшырайды
Біз бұл жерде сөзді емес, сол ұғымның өзіміздегі қазақша баламасын іздеп отырмыз
Демек, әңгіме қылмыс емес, қылмысты болу, қылмыстылық жайында болып отыр
Демек, меніңше, Қылмыстылық кодекс (кодексі) деген дұрыс секілді
Сонда қылмыстылық туралы және қылмыс үшін берілетін жаза туралы заң болып шығады.
Тегінде, біз барымызды бағалай біл­мей, байыбына жетіп, кәдеге жарата алмай жүрген адамдар секілдіміз
Әлгінде өзіміз айтқан «сыбайластық» сөзін сырт қалдырғанымыз сияқты, «кесім, низам, уәзипа» тәрізді сөздерді де есептен шығарып тас­тап отырған сыңайымыз бар
Мынадай жайтқа назар аударалық
Біз қазір екі құжаттың бірінде кездесетін «нормативные-правовые акты» тіркесін «нормативтік-құқықтық актілер» деп алып жүрміз
Бұрын, кеңестік заманда «нормативтік-праволық актілер» де­ген едік
Кейіннен праволық сөзін араб төркінді «құқықтық» сөзімен алмас­тырдық та, «нормативтік» баламасы та­былмағандай
кей кездерде оңтайы келіп тұрған мәселенің өзін сөзбұйдаға салатын әдетіміз бойынша сол қалпында қалдырдық
Ендеше, сол «нормативтіктің» ғасырлар бойы аузымыздан түспей келе жатқан «низам» дейтін дәл баламасы бар болатын
Ыңғай беріп тұрған сол сөзді қабылдамай, керенаулық таныттық.
Бұл архаизмге айналған сөз емес, оны қазақ тілін ұлы түлетуші Ахмет Байтұрсынұлының өзі қолданғаны мәлім
Міне, мен оның «Жаңа низам» кітабын (Алматы, Жеті жарғы, 1996 ж.) қолыма ұстап отырмын
«Қазақ жерін алу турасында шыққан низам, бұйрықтарды қазақ білсе, осындай зәбір көрушілер азаяр еді деймін»
Ақаңның жазғандарының ішінде заңдастыру мағынасында айтылатын осы сөз жиі ұшырасады
Енді «Новейший словарь иностранных слов и выражений» толымды сөздігіне зер салайық
Арғы жағы латыннан шыққан «норма» орыс тілінде бес мағынада қолданылады екен
Соның біздің айтпағымызға қатысты алғашқы әрі басты ұғымы: заңдастырылған пәрмен, орындалуға міндетті тәртіп, екіншісі: осы түсініктен өрбіген белгіленген мөлшер, бір нәрсенің тиісті шамасы… дегенді білдіреді екен
Осы түбірден басқа да біраз мағыналарды білдіретін сөздер шығатын көрінеді
Айналып келгенде, соның бәрі де ереже, қағида дегенге сәйкес келеді
Сонымен низамдық-хұқылық кесімдер десек, айтпақ ойымыздан бір қадам ауытқымайтын түріміз бар.
Қашанда қоғамдық-саяси және заң­намалық лексика терминдерінің баламасын қай халық болсын, қай ел болсын, ең алдымен, өзінің туған тілінің тұнығынан іздейтіні белгілі
Мағынаны толық әрі түсінікті етіп жеткізетін дәл немесе орнығып кетуі мүмкін етене немесе жақын баламаны таба алмаған жағдайда ғана ол келген тілдегі бастапқы қалпында, соның өзінде туған тілінің заңдылықтарына, айталық, жазылуына (әліпбиінің ерекшелігіне сәйкес), дыбыс­талуына (фонологиялық өзгешеліктеріне орай) бейімдейтіні белгілі
Бұл орайда тарихи мәнбірлерді де естен шығармаған жөн
Жүздеген жылдар бойы Ислам дініне жүгінген қазақ халқының тіліне кіріккен араб пен парсы сөздерінің (бір зерттеушінің куәлік етуінше, 10-20 пайыз­ды, келесі зерттеушінің шамалауынша 30-дан аса пайызды құрайды екен) бар екені әрі солардың бүгінгі күні ана тіліміздің төл сөзіне айналғаны аян.
Олай болса, сол мағынаны дәл бейнелейтін «уәзипа» сөзі тұрғанда, біз неліктен «функциядан» айырылғымыз келмейді
Мұны айтып отыруымыздың себебі: мәселен, «цели, задачи и функции» деген тіркес ұшырасқанда (әсіресе, бұл сөздер құрылтайшылық тұрғысындағы құжаттарда жиі ұшырасады), ерекше қиналып қалатынымыз бар
«Мақсаты, міндеті» дей келіп, әсіресе, «функцияға» жеткенде, мысымыздың құрыған кездері көп
Осы үш сөз қатар келген сәттерде «қызметі» дегенді қосып амалдап жүр­генімізде, бұларға «деятельность» сөзі қосарланғанда, іс дегеніңіз мүлде насырға шабатын
«Уәзипа» қабылданбағаннан кейін, ақыры «функцияға» соқтықпауға келіскен рай білдіргендей едік
Алайда күні бүгінге дейін ресми қағаздарда бірде «функция», кейде «қызмет», келесі жолы «міндет» ретінде қолданылып жүр.
Егер бұл сөздің баламасы тілімізде болмаса бірсәрі
Бар болғанда да, архаизмге айнала қоймаған, кәдімгідей қолданылып жүрген сөз
Қолданғанда да, ерекше екшеп жазатын, мәтініне бөтен сөз кіріктірмеуге айрықша ден қоятын, әр сөзіне биік талғаммен қарайтын ғалым ағамыз Рахманқұл Бердібаев қаламынан туған мәтіндерде жиі ұшырасады.
Баламасы бола тұрса да, «ведомство» терминінен де бас тартуға батылымыз бармай жүр
Тегінде, тіл тазалығы оның лексикасындағы кірме сөздердің аздығымен өлшенсе керек
Көне үнді тілінен арна тартатын бұл сөз: «…центральное учреждение (напр
Министерство), возглавляющее какую либо отрасль государственного управления» деген ұғымды білдіретін көрінеді
Біз қолданып жүрген мағынасында «басқару органы» екен
Алдымен бұл терминнің қазақ тілінде «идара» деген баламасы бар екенін «Ана тілінің» бетінде осыдан біраз жыл бұрын белгілі журналист марқұм Әбдіуәли Қарағұлов ақсақал айтқан болатын
Бұл сөзді дәл осы мағынасында Қытай жеріндегі қандастарымыз да қолданады екен.
Тіліміз тиісті мәртебе алғаннан кейін де Әбекең ішімде кетпесін, артымдағы ұрпақ қажетсінсе, кәдесіне жарата жатар деген болуы керек, қайтарының алдында сөз туралы, сөз мәдениеті туралы біраз дүниелер жазып, «Ана тілінің» бетінде жариялағаны біраз адамдарға мәлім
Қайткенде осы сөздерді енгізу керек деп міндетсіген жоқ, әдеппен ғана «осындай бір сөздер бар еді, қарақтарым», деп еске салғанын айтқан ләзім
Мысалы, ол кісі «фаунаны» – мақұлыхат, «флораны» – нәбетат деп алуға болатыны жайында ишара жасап, бұларды қолдануды, иә қолданбауды ырқымызда қалдырғанын білеміз
Бұл сөздер Нұртас Оңдасынов ақсақалдың «Арабша-қазақша түсіндірме сөздігінен» де ұшырасты.
«Уәжіп» сөзі де байырғы, бірақ бояуы кетпеген тілімізге жетік қаламгерлердің жазғандарынан ұшырасып қалып отырады
Енді осы «уәжіпті» ресми құжаттарда жиі ұшырасатын «режим» терминінің орнына қолдансақ қалай болар еді деген ой келіп отыр
Өзіміздің онтомдық Түсіндірме сөздігімізде: «уәжіп – бұлжытпай орындалатын заң, екі етуге болмайтын қағида, міндетті шарт» делінген
Орысшасына жүгінейік
«Режим – …2.установленный порядок жизни, труда, отдыха, сна, питания и т
д
3.система правил, мероприятий, необходимых для той или иной цели…»
Байқап отырсақ, екі тілде де бір ұғымды білдіретін сөз
Ендеше, өзімізге ежелден етене, тіліміздің ырғағын да, әуенін де бұзбайтын, туыс болып кеткен сөзді, санамызға сіңген сөзді қолданудан бас тартуымыздың жөні, кәне?
Осы ретте қарсы пікір білдірушілер де табылуы мүмкін және табылуға тиіс: «режим» лексикамызға кірігіп кеткен, заңнамада да солай жазылып жүр, енді қайтып оны қозғаудың қажеті қанша? Орынды уәж
Тілі ғасырлар бойы қалыптасқан әрі қылауы түспеген, ешқандай нұқсан көрмеген, өркениеттің ошағы саналатын Францияның өзі тіліне жаңа ұғымдар енген кезде, соның турасындағы ой-пікірлерді саралап, бөтенді кіріктірмеу жолында қатаң шаралар қолданатыны, керек десеңіз, заң­намасына түзетулер енгізуден тартынбайтыны белгілі
Олай болса, тілі сан ғасырдың бедерінде қалтарыста қалып келген (шүкіршілік, мәдениет пен әдебиет тілі ретінде дамуын тоқтатпаған) біз неге түзетулер мен толықтырулар енгізуге енжарлық танытамыз, тайсақтай береміз?!
Көптен бері кеңінен қолданылып жүрген әрі мәтін сайын жиі ұшырасатын «контракт» терминін дүдәмалдау – «келісім-шарт» деп жүруіміздің қисыны кәне? Келісім – соглашение, шарт – договор ретінде мемлекеттік, халықаралық  деңгейдегі құжаттарда қолданылып жүргені мәлім
Ендеше, осы екі сөзді  қосарлап, контракт терминіне қосақтап беріп отырмыз? Бұған қарағанда, қазақтар бұрын-соңды контракт жасаспаған, ондай қарым-қатынастар жасамаған сы­ңайлы? Тіліміздің мүмкіндіктерін есеп­ті пайдалансақ, мұның да бір амалын табуға болатын тәрізді
Қазір есіме түсіре алмай отырмын, бір мәтінде осы мағынада қолданылған «шартиа», «шартиаласып» сөздерінің ұшырасқаны бар
Бұл қолайсыз көрінсе, бір кездегі «өкімет» – «үкімет» деп екі мағына жүктейтін дуб­лет тәсіліне салып, «шартнама» деп иліктіруге болатын ыңғайы бар
Сонымен қатар қытайлық қандастарымыз «контракты» – «тоқтам» дейтін көрінеді
Оған тоқтамасақ, осы ұғымды бейнелей алатын «бекімді» айналысқа қоссақ, сірә, сіңіп кететін түрі бар
Айталық, «бекім  жасасты»
Етістікті зат есімге айналдыра беретін орыс лингвистерінің ежелгі тәсілі.
Келесі бір айтпай кетуге болмайтын мәселе: біз бекіген терминдердің өздерін жаңсақ, кейде ауыстырып пайдаланып жүреміз
Мәселен, көбінесе «зияткер» мен «санаткерді» шатастырамыз
Бұған «интеллектуалдық меншікті» кейде «санаткерлік меншік» ретінде алып жүргеніміз мысал
Ежелден интеллигентті – зиялы, интеллектуалды – зияткер деп алып жүргеніміз белгілі
Ендеше, санат – категория, элита еді ғой
Санда бар, санатта жоқ
Сонда санаткеріңіз іріктелген, бетке ұстар топтың өкілі болып шығады
Сонымен қатар, аса бір сыйлы, парасаты биік адамды дегдар дейтініміз де бар
Кей кездерде бүйірінде «патрульдік полиция» жазуы бар машинаны көрген кезде, шіркін-ау, әлгі сөздерді «шолғыншы полицияға» ауыстыруға болмас па екен деген де ойға қалатының рас.
Саясатта, заңнама түзуде кезігетін және кезігуге тиіс күрделі терминдердің бірі – лобби, лоббирование
Күрделі деуі­міздің сыры – оны жалғау не жұрнақ жалғау арқылы тілімізге «иліктіру», кі­ріктірудің тым қиынға түсетіні айдан анық
Сол қалпында алайын десеңіз, мәтіннің ішінде сөлекеттеу көрініп тұратын сияқты
Негізгі мағынасы жеке адамның немесе қоғамдық ұйымдардың (партиялардың, кәсіподақтардың, кор­порациялардың өзара күш біріктіруін) «қысымшыл топтар» жасақтау арқылы белгілі бір заң жобасының қабылдануы­на ықпал ету тетігін білдіреді
АҚШ-та лоббистік қызмет 1946 жылдан бері федералдық айрықша заңмен реттеледі екен
Біздің лексикамызда бұған барынша жақын келетін «денеу» (демеуді біз спонсор тұрғысындыа қолданып жүрміз) дейтін сөз бар
Бұл сөзді мен белгілі журналист, марқұм, тілге өте сақ, саралап, салмақтап қарайтын Балғабек ағамыздың (Қыдырбекұлы) бір жазғанынан ұшырас­тырған едім
Соңынан бір дастанның мәтінінен де кезіктірдім
Мағынасына қарағанда, рухтық сипаты бар, «желеп-жебеуге» жақын сөз көрінеді
Әлбетте, денеуіміз «лоббилауға» қарағанда, қазақы мақамға әлдеқайда жақындау секілді
«Түсіндірме сөздігімізде» «демеп» бар да, «денеу» жоқ екен.
Енді осы сөзге әр қырынан көз салып көрелікші
Айталық, орыс тілінде зат есіміңіз етістікке айналып, «лоббирование» болып кете береді
Біздің бұл сөзіміз де икемге де, илеуге де көніп тұр
Денеу – лоббизм, денеушілік – лоббирование… Сөйтіп, «лоббизмнің» орнына «денеушіліктің» сіңіп кетуі әбден ықтимал.
Көптен бері икемге көнбей жүрген бір саяси термин – «вызов» сөзі
Байқап отырсақ, осының дәл мағынасы қазақтың «талқы» сөзімен тұспа-тұс келеді
Тағдыр талқысы, тарих талқысы, уақыт талқысы
Белгілі жазушы Тұрсын Жұртбайдың  «Талқы» кітабы осы пікірімізді қуаттай түседі
Кітап ұлы Мұқаңның (Мұхтар Әуезовтің) басынан кешкен сергелдеңі, уақыт пен тағдыр талқысына қалай түскені турасында әңгімелейді
Мен «талқы» – вызовтың тура баламасы дер едім.
Кеңес Юсуп
