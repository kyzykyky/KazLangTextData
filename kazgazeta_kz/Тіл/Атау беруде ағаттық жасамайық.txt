Ғалия БОРАНБАЕВА,
Жамбыл облысы әкімдігінің Тілдерді дамыту басқармасының басшысы
Мемлекеттік тіл саясатын жүзеге асыру Қазақстан Республикасының Тіл туралы Заңы және ҚР Тілдерді дамыту мен қолданудың 2011-2020 жылдарға арналған мемлекеттік бағдарламасы аясында жүргізіледі.
Бағдарлама көрсеткіштері негізінде аймақты дамыту бағдарламасы әзірленіп онда келесі нысаналы көрсеткіштер берілген: облыста 2020 жылға қарай мемлекеттік тілді меңгерген тұрғындардың үлесі 100%, ағылшын тілін меңгергендер – 18,5%, үш тілді меңгергендердің үлесі – 14,5% болуы тиіс
Межелеген міндетке жоғары нәтижеде қол жеткізу барысында жүйелі жұмыстар жүргізілуде.
Басқарма тапсырысы бойын­ша жасалған әлеуметтік зерттеу нәти­жесі бойынша бүгінгі таңда облыс көлемінде бұл көрсеткіш: мемлекеттік тілді меңгергендердің үлесі – 95,09%, орыс тілін – 91,01%, ал ағылшын тілін – 8,03%, үш тілді қазақ, орыс және ағылшын тілдерін меңгергендердің үлесі – 8,02% құрап отыр
Осы бағытта, өзге ұлт өкілдері арасында қазақ тілі білгірлерінің, қазақ жастары арасында орыс тілі білгірлерінің және үш тілді жетік меңгерген жастарға қолдау көрсету мақсатында түрлі деңгейдегі байқаулар мен тіл олимпиадалары өткізіліп, үгіт-насихат жұмыстары тұрақты жүргізілуде.
Басқарма Қазақстан Республика­сында тілдерді дамыту мен қолда­нудың 2011-2020 жылдарға арналған мемлекеттік бағдарламасын, Қазақстан Республикасы мемлекеттік жастар саясаты туралы заңын және «Қазақстан – 2020: болашаққа жол» Қазақстан Республикасы мемлекеттік жастар саясатының 2020 жылға дейінгі тұжырымдамасын және 2015-2020 жылдарға арналған Үштілді білім беруді дамыту Жол картасын басшылыққа ала отырып Тараз мемлекеттік педагогикалық институтымен Меморандумға қол қойды
Меморандум аясында үштұғырлы тіл саясатын насихаттау, үш тілді меңгерген, сауатты жастардың санын арттыру мақсатында 50 студентті Тілдерді оқыту орталығына тарта отырып, қазақ, орыс және ағылшын тілдерін қатар меңгеруіне ықпал етілуде.
Тілдерді дамытуға және тілдік мәдениетті қалыптастыруға негіз болатын тіл саясатын іске асырудағы маңызды салалардың бірі – оқу орындары, жалпы алғанда білім жүйесі болып табылады.
Бүгінде, жалпы білім беретін 449 мектепте 3365 өзге ұлттың баласы қазақ сыныбында оқыса, 425 ба­лабақша мен шағын орталықтың қазақ тобында есепті мерзімде 3000-ға жуық бала тәрбиеленіп отыр.
Облыс бойынша барлығы 449 мектеп бар, оның ішінде қазақ мектебі – 311, орыс –15, аралас – 122, 1 – өзбек мектебі.
Өңірдегі жоғары оқу орындарда 2015-2016 жылдары 70-ке жуық студент Польша, Германия, АҚШ-қа барып, 1 оқу семестр мерзімінде ағылшын тілі бойынша білімдерін жетілдіріп келді.
Сонымен қатар аталған оқу ордасында 4 пәндік сабақ (химия, информатика, тарих, математика) ағылшын тілінде жүргізіледі.
Облысымызда ҚАЗТЕСТ диагнос­ти­калық тестілеуінен алғаш рет 2013 жылғы 2391 қызметкер, 2014 жылы 1691 қызметкер, 2015 жылы 2861 түрлі сала қызметкерлері, 2016 жылы 1725 қызметкер өтті
Жалпы 2013-2016 жылдар аралығында ҚАЗТЕСТ диагностикалық тестілеуден өткен мемлекеттік қызметшілер мен мем­лекеттік органдарға бағынысты мекемелер қызметшілерінің саны –8668-ді құрайды.
Ағымдағы жылдың қыркүйек айының 19-24 аралығында облыстағы 4700 мемлекеттік қызметшілердің ішінен 1000 мемлекеттік қызметшіні ҚАЗТЕСТ диагностикалық тесті­леуінен өткізу жоспарланып отыр.
Облыс бойынша шығыс құ­жаттары­ның мемлекеттік тілдегі үлесі 2016 жыл­дың І жартыжылдығында 99,0 пайызды құрайды.
Бұл тек мемлекеттік мекемелердегі көрсеткіш
Мемлекеттік емес меке­ме­лердегі ісқағаздарының тек орыс тілінде жүргізілуі де – үлкен мәселе
Яғни кейбір мекемелердің Қазақстан Республикасының тіл туралы заңы­ның тиісті баптарын орындамай отыр­ғандығы айқын
Басқарма заң талаптарына сәйкес тек мемлекеттік мекемелерді ғана тексере алады
Яғни бұл талап облыс бойынша барлық ұйымдардағы Заңның орындалуына бақылау жүргізуге шектеу қойып отыр.
2015 жылдың І жартыжылдығында 2014 жылдың қорытындысы бойынша шығыс құжаттарының тілдік арасалмағы төмен 7 мекемеге тексеру жұмыстары жүргізіліп, анықталған кемшіліктер бойынша әдістемелік көмек көрсетілді
Сонымен қатар жеке азаматтардың арыз-шағымдары бойынша ЖШС Жамбыл электр жүйесіне және оған қарасты Тараз қалалық электр жүйесінде Қазақстан Республикасының Тіл туралы заң талаптарының сақталмауы бойынша жеке тұлғадан өтініш түсіп, тексеру жұмыстары жүргізілді
Өтініштегі нақты мәліметтерге сәйкес қателіктер расталып, аталған мекеме басшысына ескерту жасалып, бір жыл мерзім ішінде кеткен қателіктерді түзету үшін уақыт берілді
Тексерудің нәтижесі бойынша аталған мекеме қызметшілері Тілдерді оқыту орталығына тартылып, бүгінде 2 топ ашылып, қазақ тілін тегін оқып-үйренуде.
Бұл, әрине, бір ғана мысал, облы­сымызда мұндай мекемелердің тізімі, өкінішке орай көп
Басқарма қазіргі уақытта осындай мекемелермен жұмыстар жүргізуде
Сол мекемелердің қызметкерлерін оқыту орталығына тартып, ана тілімізде жазуды, сөйлеуді, ісқағаздарын мемлекеттік тілде жүргізуді үйретуді қолға алып отырмыз.
Мемлекеттік тілді насихаттау мақ­са­тындағы тапсырыс шең­бе­рінде басқарма тарапынан ұйымдас­ты­рылған барлық іс-шара­ларға жергілікті басылымдар мен телеарна тілшілері қатысып, ақпараттық қолдау көр­сетіліп отырады.
Облыстағы 47 мерзімді басылым­дардың ішінде 8 газет – мемлекеттік тілде, 6 газет – орыс тілде, 33-і қос тілде басылады.
Қазақстан Республикасы Тәуелсіз­дігінің 25 жылдығы қар­саңында журналистер арасында «Мемлекеттік тіл және БАҚ» атты облыстық байқауын өткізді.
Басқарма тарапынан жыл сайын дәстүрлі түрде ұйымдастырылатын көр­кемсөз оқу шеберлерінің респуб­ли­­калық байқауы, Абай оқулары, ­Жамбыл оқулары, «Тіл – парасат», «Ой-сана», «Тіл – тұнық ойдың кәу­сары» олимпиадаларының тіл мәде­ниетін қалыптастыруда үлесі зор.
Облыстағы ономастикалық ахуалды зерделеу барысында ҚР Үкіметінің №138 (елді мекен, көшелерге атау беру тәртібі), №281 (нысандарға атау беру тәртібі), №1371 (мемлекеттік ме­кеме маңдайшаларын әзірлеу және ор­налас­тыру тәртібі) және облыс әкім­дігінің №92 (көше аншлагы) қаулы­ларын басшылыққа ала отырып, арнайы бекітілген жұмыс жоспарға сәй­кес жұмыс жүргізеді.
Жалпы облысымызда 150 ауылдық округ, 3 аудандық маңызы бар қала, 384 елді мекен, 5394 көше бар
Тәуелсіздік алған 25 жыл ішінде есімдері халық жадынан ұмыт бола бастаған батырлар мен билердің, көрнекті мемлекет және қоғам, әдебиет, өнер және мәдениет қайраткерлері мен ғалымдардың есімдері ортамызға қайта оралды
Сол арқылы ұлт тарихының – жаңа беттері ашылды
Олардың құрметтеріне ауылдарға, мәдениет және білім нысандарына, көшелер мен саябақтарға есімдері беріліп, еңселі ескерткіштері бой көтерді.
Тәуелсіздік алған жылдан бері 1924 көше, 172 нысан, 146 елді мекен атауы қайта аталды.
Көшенің немесе елді мекеннің атауын өзгерту мәселесі туындаған жағдайда берілетін жаңа атауға жауапкершілікпен қарап, мән беруі мәселесіне басқарма тарапының назарында
Жалпы атау беру мәселесінде басымдық байырғы тарихи атауларға, дәстүрлі ұғымдарға берілгені дұрыс.Халық көп жағдайда кісі есімдерін беруге әуес
Жекеленген тұлғалардың есімдерін беруде, ең алдымен, олардың жалпы мемлекеттік, ұлттық деңгейдегі еңбектері, атақ-дәрежесі ескерілуі тиіс
Атаулар беруде, әсіресе, өңірлік, аймақтық психологиядан арылу қажет.
Атау беру және қайта атау барысында тарихи, байырғы атауларды қайтару жөнінде көптеп айтамыз
Дегенмен, өлкедегі тарихи атаулардың құндылығы мен маңыздылығы өскелең ұрпаққа қаншалықты насихатталуда?
Осы ретте, облыстық ономастика комиссиясы мүшелерінің ұсынысын басшылыққа ала отырып, ҚР тілдерді дамыту мен қолданудың 2011-2020 жылдарға арналған мемлекеттік бағдарламасындағы «мемлекеттік БАҚ эфиріндегі мемлекеттік тіл­дегі жаңа телевизиялық жобалар санының өсу (жыл сайын 10%)» көрсет­кішіне қол жеткізу мақсатында басқарманың қаржыландыруымен жергілікті «Қазақстан-Тараз» телеарнасында мемлекеттік тіл саясатын насихаттауға, өңірдің ономастикалық ахуалын ашып айтуға бағытталған «Тіл сақшысы» атты жаңа телебағдарлама эфирге шықты
Бүгінгі таңда, көрермендердің жақсы пікірін қалыптастырып та үлгерді
Бағдарлама жыл аралығында аудандар мен Тараз қаласын толық қамтитын болады
Бағдарлама бары­сында өңірлердегі көрнекі ақпараттың жай-күйі, қаулы талаптарына сәйкестендірілмеген мемлекеттік мекеме маңдайшалары, біріздендірілмеген көше аншлагтары сынға алынады
Жыл соңында аудандар мен Тараз қаласындағы эфирден көрсетіліп, бағдарлама барысында талқыланған кемшіліктердің нәтижесі болады деген сенімдеміз.
Мемлекеттік тілдің мәртебесін арттыруда, сондай-ақ оның қол­даныс аясын кеңейтуде ерекше маңызға ие, қоғамдық сананы қа­лып­тастыратын қозғаушы күштің бірі көрнекі ақпарат­тар екендігі белгілі
Бүгінгі таңда сыртқы көрнекі ақпарат мәтіндерінің қате жазылуы, мемлекеттік тілдегі көрнекі ақпараттардың жүйелі сипат алмауы қоғамда жиі сынға ұшырап, халық наразылығын тудыруда.
Көшелердегі көрнекі ақпарат құралдарындағы жазулар мен мекеме маңдайшалары да елді мекеннің келбетіне үлкен үлес қосары сөзсіз
Сыртқы көрнекі ақпарат кез келген өңірдің сауаттылық бет-бейнесін айқындап, сол өңір халқының мемле­кеттік тілге, тіл саясатына деген құр­метін білдіретіні анық
Бұл ретте жазулардың сауатты әдемі, айшықты жазылуымен қатар тілдік ереже талаптарына сай қолданылуы да маңызды
Бұл маңызды мәселе жергілікті атқарушы органдар мен сол өңірдегі ономастика мәселесі жөніндегі жұмысшы топ басты міндеттерінің бірі екендігін ескеріп, назардан тыс қалдырмауы тиіс
Өкінішке орай, бұл салада әлі күнге дейін сын көтермейтін олқылықтардың орын алып, қатеден арыла алмай келе жатқандығы алаң­датады
Мұндай қателер сол елді ме­кендегі басшы азаматтардың беделіне сын екендігі айтпаса да түсінікті.
Жақында басқарма «Мемлекеттік тілге құрмет – азаматтық міндет» атты көшпелі семинарды ұйымдас­тырды.Семинардың негізгі мақсаты: Қазақстан Республикасының «Тіл туралы» Заңының орындалуын жүзеге асыру, тіл сауаттылығы, мәдениетін қалыптастыру барысында аудандар мен Тараз қаласында орналасқан сыртқы көрнекі ақпараттарды заңнама талаптарына сәйкестендіру жұмыстарын реттеу, жүйелеу болып табылады
Семинар барысында арнайы әзірленген көмекші құрал таратылып, көрнекі ақпараттар мен жарнамалардың сауаттылығын қадағалау, тілін реттеу, жүйелеу, олардың қолданыстағы заңнама талаптарына сәйкес әзір­ленуіне әдістемелік көмек көрсету мақсатында үгіт-насихат, түсіндіру жұмыстары талқыланады
Сонымен қатар олқылықтарды жоюдың жолдары қарастырылады.


