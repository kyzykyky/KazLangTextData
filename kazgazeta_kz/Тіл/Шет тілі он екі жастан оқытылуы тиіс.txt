Ұрпақ тәрбиесі – қай заманның, қай қоғамның болсын ең өзекті мәселелерінің бірі
Бала тәрбиесіне енжар қараған ата-ана ертең-ақ сан соғары сөзсіз
Демек, алдыңғы буын өкілдерінің кейінгі ұрпақ қамын ойлап, алдын ала жоспарлы түрде баланың денсаулығына көңіл бөліп, бала тәрбиесін бүгіннен бастап қолға алуы кезек күттірмес іс болуы керек
«Ана тілі» газетінің биылғы 26 қыркүйек күні шыққан №38 санында жарияланған Қуанбек Боқаевтың «Әуелі ана тілін меңгергені жөн» деген мақаласында баланы балабақшада, бастауыш мектепте тек ана тілінде ғана оқытқаны жөн, бұл педагогиканың заңдылығы екені айтылыпты
Бұл медицинада да нақты дәлелденгенін айтып пікір қосуды өзімнің дәрігерлік, азаматтық парызым деп осы мақаланы жолдағанды жөн көрдім
 Естеріңізде болса, үш тілде оқыту саясаты осыдан тоғыз жыл бұрын көтерілген болатын
Сол тұстағы Білім министрі Жақсыбек Құлекеев бірінші сынып оқушысын үш тілде оқыту бастамасының құлағын қылтитқаны есте
Әрине, баланың шет тілдерін меңгергені дұрыс
Жалпы, адам қанша тілді білсе де артық болмайды ой-өрісі жетіп жатса
Бірақ кез келген бала әуелі өзінің ана тілін толық меңгеруі тиіс
Ол педагогиканың ғана емес, сонымен қатар физиологияның да басты заңдылығы
Себебі жаңадан туған нәрестенің миының салмағы орта есеппен 370-390 грамм ғана болады
Бір жасқа толғанда мидың салмағы үш есе өсіп, орта есеппен бір килоға жетеді
Тек қана бес жастан асқаннан кейін ғана баланың миы толықсып, жетіліп, миының салмағы да ересек адамдардың миындай (орта есеппен 1300 грамдай) болады
Ал бірақ ми қыртыстары­ның нейрондарының (жүйке жасушалары­ның) жетіліп дамуы, негізінен жеті жастан бастап жүре бастайды (Ю.И.Барашнев, «1971 және басқалар»)
Сол себепті дені сау баланы жеті жастан бастап бірте-бірте, миына көп салмақ түсірмей әр нәрсеге үйретіп, білім беруге болады
Адамның миы анатомиялық және физиологиялық қасиеттеріне байланысты негізінен бес бөліктен тұрады
Ми қыртысының самай бөлігінде тілге байланыс­ты өте маңызды сенсорлық орталық (сенсорный центр речи Вернике) бар
Ол орталық, оның қасиетін тыңғылықты тексеріп, дәлелдеген ғалымның атымен – Вернике деп аталады
Бұл орталықтың адамның жарық дүниенің есігін ашқаннан бастап, өсіп-жетілуіне тигізетін қызметі өте зор
Ол орталық нәрестенің есту қабілеті мен сөзге үйрену қабілетін (естіген сөздерін ұғынып, еске сақтау) дамытатын орталық
Жапон ғалымдары электроэнцефалограммалық (ЭЭГ) тексерулер арқылы нәрестелер туғаннан кейінгі үшінші күннен бастап анасының дауысын басқа дауыстардан ажырата алатындықтарын және анасының дауысын естігенде қуанып, еміреніп емшек емуге даярлана бастайтындығын дәлелдеді
Сондықтан кез келген ана баласын өз тілінде еркелетіп, сөйлеп отырып, еміреніп емшегін емізгені жөн
Сонда нәрестенің Вернике центрі дамып, бірте-бірте анасының сөзін еске сақтап, айтқан сөздерді түсіне бас­тайды және сөз қорын жинақтайды
Сол себепті, ақыл-есі дұрыс дамыған, 5-6 айлық шақалақ айтқанға түсініп, өзі сөйлей алмаса да, айтқан бұйрықты орындай бастайды
Осыны білген біздің ата-бабаларымыз бесік жырын тектен-текке айтқызбаса керек! Сол бесік жырларының арқасында қазақтың әйгілі Құрманғазы, Тәттімбет, Дина сияқты дарынды күйшілеріміз дүниеге келген деп ойлаймын!
Енді 6-7 айлық бала үлкендердің аузына қарап (бет-әлпетінің қимылын бақылап) бірте-бірте сөйлеуге әрекет жасайды
Ол үшін бала тілді қимылға келтіретін артикуляциялық аппараттарын іске қосуы керек
Оларды іске қосатын орталық ми қыртыстарының шеке бөлігінде орналасқан және сол орталықтың қызметін дәлелдеген ғалымның атымен – Брок орталығы (двигательный центр речи Брока) деп аталады
Осы орталықтың көмегімен бала сөйлей бастайды
Әуелі бір-екі буынды сөздерді айтып, бірте-бірте сөз байлықтарын көбейте бастайды…
Осы екі орталықтың бір-бірімен сәйкес жұмыс атқаруының арқасында ғана баланың сана-сезімі дамып, дұрыс қарым-қатынасқа түсіп, сөйлей бастайды
Баланың сана-сезімі дұрыс дамуы үшін, баланың ата-анасы балаға бір тілде, негізінен ана тілінде сөйлеуі қажет
Сонда ғана баланың миы, әсіресе тілді дамыту орталықтары (Брока және Вернике) дұрыс жұмыс істейді
Қазір, әке-шешесі орысша-қазақша араластырып сөйлейтін отбасында бала тілі кеш шығып, нашар сөйлейтіндігі де осыған байланысты
Себебі баланың екі тілде миының сенсорлы орталығы сөз қорын есте сақтап жинақтағанда орысшасы қайсы, қазақшасы қайсы екенін ажырата алмай, қатты қиналады
Сол себепті де маман логопедтер баламен оның миы әбден жетіліп, дамығанша өз ана тілінде ғана сөйлеуге кеңес береді
Сондықтан да, әдетте жақсы сөйлей алмайтын бүлдіршіндер, балабақшаға барғанда өзі қатарлы балалардың сөйлегенін естіп, миында қорытып, тез жетіліп, жақсы сөйлеп кетеді
Осыған байланысты көп балалы үйдің де балалары, жалғыз баласы бар үйге қарағанда, тілді тез меңгеріп, еркін сөйлейді.
Осы нейрофизиологиялық заңдылықты білетін өркениетті елдерде ана тілінен басқа тілді баланың ми қыртыстарының жасушалары дамып, сана-сезімі әбден жетілгенде ғана үйрете бастайды
Мысалы: Жапонияда бала 12 жасқа дейін тек қана өзінің ана тілінде білім-тәрбие алады және өзінің ана тілінің құдіретін бойына сіңіреді
12 жасқа толғаннан кейін ғана басқа тілді меңгеруге рұқсат етіледі.
Кеңес заманында осындай ғылыми-зерттеулерді ескеріп шет тілдерін тек қана 5-сыныптан бастап оқытатын.
Неге басқа тілдерді жеті жастан бастап оқытуға болмайды?
Кез келген жоғары білімі бар педагог-психолог білетін қағида – бірінші сыныпқа барып алғаш рет партаға отырған балаға ана тіліндегі әліппені игерудің өзі оңайға соқпайды
Соны білетін ата-аналар баласы 1-сыныпқа баратын болса, әдетте, жұмысынан бір айға демалыс алып, жас жеткіншекті әліппені ежелеп оқуға, жазу жазуға күнделікті сабақтан үйге келген соң онымен бірге партаға отырып, тыңғылықты үйретіп, дағдыландырады
Педагогиканың тілімен айтқанда, жас жеткіншектің шартты рефлексін қалыптастырады
Осылайша бала анасының және педагог-мұғалімнің арқасында бірте-бірте әліппені оқуға үйрене бастайды
Оның өзі, бұған дейін ештеңені ойламай емін-еркін жүрген ойын баласына, оңайға соқпайды.
Ал енді осы балаға қосымша басқа тілді үйретуге әрекет жасау баланың миына қосымша күш түсіріп, баланың ойын ойрандап, невроз немесе психоневроз ауруы­на шалдықтырады
Оған күмәнданбай-ақ қойыңыз
Себебі бір әрпі бірнеше дыбысты беретін ағылшынның әліпбиі ойын баласына оңай соқпайды… Сонымен қатар қазіргі мектептердің оқу жоспарлары да қиындап кеткен
Себебі барлығы мектеп-гимназия болып алған
Оны да ескерген жөн.
Естеріңізде болса, өткен ғасырдың 80-жылдары бүкіл КСРО бойынша мектепке 6 жастан баратын болып, 4-5 жылдай балаларды сол үрдісте оқыта бастап, кейін қайтадан жеті жастан оқытатын болғанбыз
Неге? Себебі сол жылдары психоневрозға шалдыққан балалар Одақ бойынша күрт көбейіп, педиатрлар мен невропатологтар мәселе көтеріп әрең қойдырған
Соны да ұмытпағанымыз жөн!
Жастар арасында онсызда жүйке дерті жылдан-жылға көбейіп бара жатқаны белгілі
Оған дәлел – «өз-өзіне қол жұмсап» асылып өліп жатқан жас жеткіншектердің жыл санап көбейіп бара жатқаны.
Қалай десек те, бастауыш мектепте бала ана тілінде ғана білім алуға тиіс
Өйткені мұны табиғи заңдылық, тіл заңдылығы және нейрофизиологияның заңдылығы деп түсіну керек
Біз осы бұлжымас педагогикалық заңдылықты неге ескермеуге тиіспіз? Менің ойымша, бұл ана тілінен мақұрым қалған, біздің биліктегі «шала немесе ада қазақ» шенеуніктердің ойлап тапқан амалдары болса керек
Педагогика ғылымынан бейхабар белсенді науқаншыл шенеуніктер барша елдерден озамыз деген даурықпасы балаларды тіпті балабақшадан бастап, шет тілдерін оқыту жөнінде Білім және ғылым министрлігіне, Үкіметке, тіпті мемлекет басшылығына дейін өздерінің ұшқары талаптарын орындатуға жанталасып жүргенін жұртшылық жақсы білсе керек
Балабақша­ны айтпағанның өзінде, бастауыш мектепте де ана тілінен өзге тілді оқытып үйретудің зиянды екенін тиісті орындар мықтап ескеруі қажет екені енді ұғынықты болса керек
Демек ,«Ана тілі» көтерген мәселе тиісті орындар тарапынан қолдау табуы тиіс.
Әбдісабыр ӨМЕШҰЛЫ,
Алматы мемлекеттік дәрігерлер білімін
жетілдіру институтының балалар
хирургиясы курсының меңгерушісі,
профессор, педагог-дәрігер
