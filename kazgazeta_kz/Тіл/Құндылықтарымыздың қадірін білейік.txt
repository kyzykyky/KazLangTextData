Газетіміздің өткен нөмірінде халықаралық «Қазақ тілі» қоғамы «Қазақ елінің мәңгілік рухани құндылықтары» атты жаңа жобаны қолға алғанын айтқанбыз
Аталған жобаның мақсат-мәні жөнінде Қоғам президенті, академик Өмірзақ АЙТБАЙҰЛЫ былай дейді: 
– Халықаралық «Қазақ тілі» қоғамы өзінің ширек ғасырдан астам тарихында мәдени-рухани саладағы көптеген жобаларды атқарды
Қазіргі кезде Қоғам «Қазақ елінің мәңгілік рухани құндылықтары» атты кешенді бағдарламаны іске асыруды қолға алды
Бұл жоба – Қоғамның Құрметті мүшесі болып табылатын Елбасы Нұрсұлтан Назарбаевтың «Мәңгілік Ел – Ұлы Дала» идеясына негізделіп, осы ұстанымның концептуалдық тұжырымдық жүйеленуі мен саралануын мақсат тұтқан ауқымды бас­тама
Алматыдағы Достық үйінде болған басқосуда осы жоба аясында атқарылған және алда атқарылатын жұмыстарымыз пысықталды.
Аталмыш жоба бойынша Қоғам Қызылорда, Оңтүстік Қазақстан, Ақтөбе облыстарының әкімдіктерімен және Алматы қаласы әкімдігімен өзара түсіністік Меморандумдарын жасасып, әр өңірдің жергілікті ерекшеліктеріне сай құндылықтарды ескеретін тақы­рыптар аясында бірлескен жоба­ларға кірісіп кетті
Аталған бағдарламаны іске асыруға басқа облыс әкімдіктері де қызығушылық танытып отыр.
Қызылорда облысы бойынша «Сыр бойы – Қорқыттан бастау алған жыраулық дәстүр эпицентрі: Тарихы, Мектептері, Орындаушылық ерекшеліктері, Шығармашылық түрлері, Бүгінгі жай-күйі» тақырыбы, Оңтүстік Қазақстан облысы бойынша «Қожа Ахмет Ясауи ілімі – ұлағатты ұлттық ұстаным ұстыны», ал Ақтөбе облысы бойынша «Асан қайғы, Мөңке би – ұлы дала ойшылдары» атты ғылыми-практикалық тақырыптарды бірлесе атқаруға екіжақты келісімге келдік
Бұл жобалардың барлығы да халықаралық деңгейде атқарылады
Өйткені Қорқыт та, Ясауи де, Асан қайғы да адамзаттық деңгейдегі ұлы даналар, ерекше құбылыстар
Сондықтан оларды түркі халықтарының ғалымдары бірлесе зерттесе, бір-бірімізді толықтыра түсеміз ғой деп ойлаймыз.
Ең алдымен Қызылордадан бас­тағалы отырмыз
Олай болатыны Сыр өңірінде сақталған әлемде теңдесі жоқ ға­жайып қазынамыз – Қорқыттан бастау алатын жыраулық дәстүр – уақытқа, замана құбылыстарына бағынбайтын, қайта уақыт өткен ­сайын құны арта беретін мәңгілік рухани құндылығымыз
Ол Қазақ елінің, сол секілді тұтас түркі халықтарының ұлттық бренді ретінде халықаралық деңгейде жарқыратып көрсетуге әбден лайықты.
Жиын барысында осы жыраулық дәстүрге кеңінен тоқталдық
Бұл туралы ғалым, қоғамның вице-президенті Ерден Қажыбек әңгімеледі
Жыраулар халық поэзиясын жасаған ақылгөй даналар
Олар өздері бастан кешіріп отырған заманның елеулі оқиғаларын жырға қосқан
Жыраулар ­поэзиясы әріден басталады
Асан қайғы, Қазтуған жыраулар халыққа белгілі тұлғалар, оларды халық ерекше қадір тұтқан
Ел қиындыққа тап болған кезде жыраулардан ақыл-кеңес сұрайтын болған
Жыраулар шығармалары ақыл-нақылға, өсиетке толы
Сөз шеберлері туған жерді, елді, Отанды сүюді, халықты бірлікке шақыруды, адамгершілік қасиетті насихаттауды мақсат еткен
Осы мәселелер бүгінгі күні де маңызды.
Басқосу кезінде түрік тіліне аударылған қазақтың ғажайып жырлары – «Қобыланды батыр» мен «Қыз Жібек» дастандарының таныстырылымы да өтті
Бұл екі кітап жөнінде әл-Фараби атындағы Қазақ ұлттық университеті Түрксой кафедрасының меңгерушісі Асқар Тұрғанбай мен осы университеттің доценті, филоло­гия ғылымының кандидаты Ерғали ­Ербо­сын егжей-тегжейлі әңгімелеп бер­ді.
– Бағдарламаны таныстыру барасында халықаралық «Қазақ тілі» қоғамы мен Кипр жоғары оқу орындар қауымдастығы арасында ғылыми және мәдени байланыстарды орнату жөнінде қол қойылды
Бұл туралы не айтар едіңіз?
– Кипрдің бұрынғы атауы Алашия екен
Осының өзі екі халық арасында бір ұқсастық бар екенін аңғартады
Негізінде солай
Алдағы уақытта Кипр ғылымдарымен осы тақырыпта зерттеу жұмыстарын бірлесе жүргізуге сөз байластық
Ынтымақтастық хаттамаға қол қою рәсіміне Америка білім беру консорциумының төрағасы, халықаралық жоғары, орта және мектепке дейінгі білім беру жүйесін құрған танымал мемлекет және қоғам қайраткері Серхат Ақпынар мен Кипр университтер қауымдастығы төрағасының орынбасары, Америка білім беру консорциумының вице-президенті Олгүн Үстүн қатысты
Серхат Ақпынар Қазақстандағы Назарбаев университетін құрушылардың бірі, Қ.Сәтбаев атындағы Қазақ ұлттық техникалық зерттеу университетінің «Экономика», «Ақпараттық жүйелер», «Мұнай-газ менеджменті» бойынша бағдарлама жетекшісі
Ол басқаратын консорциумға қарасты оқу орындары АҚШ, Ұлыбритания, Түркия, Сингапур, Кипр секілді басқа да ірі елдерде орын тепкен.
Тіл дегеніміздің аясы кең
Ол тарихпен де, мәдениетпен де, әдебиетпен де, басқа да салалармен тығыз байланыс­ты
Әңгімемізге тиек болып отырған жобаны қолға алудағы мақсат ұлттық құндылықтарымызды дәріптеу, насихаттау, олардың мән-маңызын ашу арқылы тіліміздің қасиеті мен құдіретін әйгілеу.
Әңгімелескен
Нұрперзент ДОМБАЙ
