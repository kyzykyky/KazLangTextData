Газетіміздің өткен нөмірлерінде журналист Д.Төлебаевтың «Бізге мемлекеттік тілде сөйлейтін Парламент керек» (№3 (1313) 21-27 қаңтар)  және мемлекеттік қызметшілер туралы «Қазақ тілін білмегеніне қиналмайды» (№5 (1315) 4-10 ақпан) атты өзекті мақалалары жарық көрген болатын
Осы мақаларға байланысты оқырмандар тарапынан көптеген хаттар келіп, қолдау білдірген пікірлер айтылуда
Солардың бір-екеуін назарларыңызға ұсынуды жөн көрдік. 
Ұсыныс ескерусіз қалмас деген сенімдемін
Мақаладан үлкен әсер алдым
Шын мәнінде, халық қалаулылары мемлекеттік тілді міндетті түрде білуі керек
Сонда ғана заңдарымыз қазақ тілінде дайындалып, мемлекеттік тілде жазылады
Бұл қоғам болып, ел болып шешетін маңызды мәселе
Егер де біз қазақ тілін дамытып, Ата Заңдағы тұғырына қондырамыз десек, мемлекеттік мекемелерде, Парламентте, облыстық, аудандық мәслихаттарда қазақ тілін жетік меңгерген азаматтар болуы тиіс
Қызметке келетін әрбір үміткерге тілді білу талабы бірінші кезекте қойылу керек
Әйтпесе, мемлекеттік тілді білмейтін азаматтар үйренбей жүре береді
Тәуелсіз ел болдық
Өз тізгініміз – өз қолымызда
Енді кімнен жасқанамыз
Бүйте берсек, тілімізді өркендете алмаймыз, ағайын
Осы жөнінде тиісті сала басшылары нақты шешімдерді қабыл­дап, заңдарға өзгерістер енгізуі қажет деп ойлаймын.
Сұлтанғали ҚАРАТАЙҰЛЫ, 
ардагер журналист
Алматы
Мемлекеттік тілді білуді  міндеттеуіміз қажет
«Қазақ тілін білмегеніне қинал­майды» атты мақалада айтылған ұсыныстар өте орынды деп санаймын
Себебі мемлекеттік қызметші қазақ тілін білмейтін болса, біз тілдің қоғамдағы дәрежесін арттыра алмаймыз
Қазір, әсіресе қалалық жерлерде, мемлекеттік мекемелерде ресми тілде сөйлейтіндер көп
Осы мәселе мені үнемі ойландырып келеді
Мұнымен күресудің бір жолы «Тіл туралы» және «Мемлекеттік қызмет туралы» Заңдарға тиісті өзгерістер ен­гізу
Өйткені заң арқылы талап етпесек, азаматтардың өздігінен үй­ренетін түрлері байқалмайды
Әрине, отаншылдық санасы биік, қазақ тіліне құрметпен қарайтындар оқып, меңгеруге талаптануда
Бірақ ондай талаптанушылар қатары аз ба деймін
Сол себепті, заң талабын күшейту арқылы мемлекеттік қызметшілерге қазақ тілін білуді міндеттеуіміз қажет.
Айтуған ДӘУЛЕТ
Қостанай облысы
