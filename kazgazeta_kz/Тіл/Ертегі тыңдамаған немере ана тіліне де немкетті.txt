Алаштың аманатын арқалаған «Ана тілі» газетіне апта сайын  Алтай мен Атыраудың аралығынан хаттар көптеп келіп жатады
Оның дені –   ұлттық мүдде мен тіл тағдырына алаңдаған азаматтардың қолына қалам алғызған дүниелер
 Әсіресе, тілдің жоғын жоқтап, мұңын мұңдап отырған ұлт газеті болғандықтан, тіл төңірегінде түйткілдер турасында айтылған ой мен алуан пікірлерде шек жоқ
 Қоғамға қарата айтылған сыни пікірлер де жоқ емес
Бұл хаттардың дені – мемлекеттік тілдің мерейі һәм мәртебесін қолдаған мазмұнды да мінезді хаттар
Редакциямызға  келіп түсетін  хаттардың ешқайсысы газет тілшілерінің назарынан тыс қалған емес
 Осындай хаттардың бір легін оқырман назарына ұсынбақпыз. 
«Телеарна тілді бұзбасын…»
«Ана тілінің» оқырманы көп шоғырланған Ақтөбе өңірінен келген мына бір хатқа назар аударайық
«Ұлттық арна» деген атауы бар «Қазақстан» телеарнасының тілшілері кейде көз алдымызда тілімізді бұзып сөйлеп жатады
Осы арнаның таңертеңгілік хабарларының бірінде жүргізушінің «Ал енді бір әнді тыңдап жіберелік, егер көрермен қарсы болмаса» дегенін естіп, ашуландым
Дұрысында, «егер көрермен қарсы болмаса, келесі әнге кезек берелік» емес пе еді?  Байқап отырсақ, жүргізуші алдымен орысша ойлап, сонысын қазақшаға аударып отырғандай
 Қазақы сөйлемнің бас­тауышы мен баяндауышын «өкпелетіп», қиюын кетірушілер жетерлік» деп жазады хат иесі Лаура Берішова
Оқырманның пікірінің жаны бар екенін біз де қостаймыз
Өйткені Қазақ телевизиясында жүрген әріптестеріміздің біразына суырыпсалмалық  қабілет пен ұтқыр ойлау һәм шешендік жетіспей жатады
Көгілдір экранның тағы бір тұстарына тоқталған хат авторы «Бармысың, бауырым» хабарының жүргізушісі Асқар есімді журналистің сөйлеу мәнерін де сынға алады
«Орысша акцентпен сөйлейтін жігіт қазақ эфирінде не істеп жүр» деген сауал қояды
 Көрерменнің көзайымына айналған Майя Веронская, Оксана Петерс, Максим Николаевтар мемлекеттік тілде  таза сөйлегенде қазақ халқының төл перзенттерінің өз тілінен мүдіруі ұят жағдай екенін  біз де өз тарапымыздан қоса кетелік.
«Аудармалар ақсап тұр»
«Адвокатура оқулығында және осы сала  туралы тест сұрақтарында «Адвокат көрсететін заң көмегі төлемінің көлемін – адвокат пен заң көмегіне жүгінген тұлға (клиент) арасындағы шарт анықтайды» деп жазылған жолдар бар
Кейінгі кездері біздің орысша ойлайтын аудармашылар  клиентті «тұлға» деп аударып жүр
 Дұрысында, тұлға деп  халыққа еңбегі сіңген, қоғамға қалтқысыз қызмет атқарған, есімі ел есінде қалған жандарды атаймыз
Сондықтан «тұлға» сөзін әр жерге тықпалай беруге болмайды»  деп хат жолдапты Теміртау қаласынан  Байқожа  Кенжетай есімді оқырманымыз.
Рас, кейінгі кездері ісқағаздарын жаппай мемлекеттік тілге көшіре бастағанымызда көптеген олқылықтар бірден көзге ұрды
Қазақшалағанның реті осы екен деп тым өрескел кеткен мекемелер де болды
Тіпті кей анықтамалықтар, түрлі нұсқаулықтар қазақ тілінде мүлде түсініксіз күйге түсті
 Төмендегі хат авторы да осындай олқылықты сынға алған екен
«С.Д.Құлназаровтың «Аэронавигация терминдерінің орысша-қазақша сөздігі» қатеге тұнып тұр
Бірнеше мысал келтірейін, «Превышение аэродрома – әуеайлақ асуы» (әуеайлақ аса ма?), «Оперативный контроль работоспособности средств РТО и связи » – РТЖ және байланыс құралдарының жұмыс қауметін жедел бақылау (қаумет деген не мағына береді?), «Системный диспетчерский тренажер  – «Жүйелі диспетчерлік жаттықпа» (жаттықпа деген не?) деп кете береді… Сонда мұнда «қолдан келсе, қоныштан баса беретін» аудармалар қаптап жүре бермек пе?» деп жазады Алматы облысынан Ахметбай Ұзақ  атты ақсақал.
Шындығында, аударма саласының қазіргі күні  ақсап тұрғанын ешкім жоққа шығармайды
Сондықтан да орашолақ дүниелер қаптап кеткені де рас
Бізге хат жазған оқырмандардан бүгінгі аударманың деңгейіне қатысты сындар мен оны түзеуге қатысты айтылған ұсыныстар көптеп келеді
Осы мазмұндағы хат иелері бүгінгі аудармалардың сапасына бақылау болса, ал аударма мазмұны жоғары деңгейде  жасалса деген ой айтады.
«Қазақша сөйлесек,
«ұлтшыл»  боламыз ба?»
Алматы қаласы Түрксіб ауданындағы №15 балабақшаның мәдени шарасына қатысқан  Қанат Бақберген есімді азаматтың қолына қалам алғызған осы сауал көрінеді
Мерекелік концертке қатысқан ата-аналардың арасындағы жалғыз орыс үшін және оның «мен бәрін түсініп отырмын» деген ілтипатына қарамастан Күләш есімді балабақша меңгерушісінің орысша сөйлеп табандап тұрып алғанын қынжыла жазады
Тіпті  ата-аналардың «бұл  қазақ балабақшасы ғой, қазақша сөйлеңізші» деген өтініштерін «не надо меня учить, я сама знаю что мне делать» деп құлағына да ілмеген
Қазақша сөйлеуін сұраған  ата-аналарға «тек қана қазақша сөйлеп, «ұлтшыл» болудың қажеті не?» деп тарпа бас салғанын да жеткізіпті
Тіпті осы мекеменің балабақша мен ата-ана арасында жасалатын келісімшартының өзі тек орыс тілінде толтырылғанын айтады
Сөз соңында автор: «Қайран Ғабит  Мүсіреповтің  «бұрын ұлтшылдықпен күрессек, енді ұлтсыздықпен күресіп жатырмыз» дегені бүгін айдай келді» деп аяқтайды
Бұл хаттағы ойдың астарында да бүгінгі өмір шындығының жатқаны аңғарылғандай.
«Қазына-қарттар
азайған…»
Газетіміздің тұрақты авторы, педагог-жазушы Айса Хамзеұлының мына бір хат жолдарына үңілейікші
«Италияның жиһанкезі Реналью Гаспирин: «Мен әлем­нің 141 елін аралаған адаммын
Со­лардың ішінде өз елінде өз тілінде сөйлей алмайтын  Қазақстан халқы екен»  деп жазыпты
Сондай-ақ Иранда парсылар халықтың үштен бірінен сәл асатынына қарамастан, парсы тілі – мемлекеттік тіл
Иран елінде  тұратын жиырма миллион әзірбайжанның тілінде мектеп не газет-журнал жоқ
Сондай-ақ іргеміздегі Ресейде де миллиондай қазақ тұрып жатса да қазақ мектебін ашып, біз секілді бәйек болып жатқанын көрмейміз
Әлемдік тәжірибеге сүйенсек, тілге қажеттілік, сұраныс болған жағдайда тілді бір жылда толық меңгеріп алуға болады екен
 Біздің қазақ жастарының да бас-аяғы 2- 3 айда ағылшын тілін үйреніп алып жатқанына қарап, неге қазақ елінде тұрып жатқан өзге азаматтар мемлекеттік тілді тез меңгеріп алмасқа деген ой келеді
Елбасымыздың өзі «Байқаған боларсыздар, қазақ балаларының өзі көшеде орысша сөйлесіп бара жатады
Мекемелерде, қоғамдық орындарда, автобус ішінде де қандастарымыз орысша сөйлесіп жатқаны» деп қадап атап, 4 миллион қандасымыздың ана тілін білмейтіндігін сынға алды емес пе?» деп өткір жазыпты
Автор қазақ қоғамындағы  қазақ тіліне деген кей азаматтардың құлықсыздығын айта келіп,  «Бұрынғы қарттар немерелеріне ертегі, батырлар туралы, қазақтың әншілері, ақындары, күйшілері, тұрмыс-салты туралы әңгіме айтып, ұлттық рухта тәрбиелеп, тілдерін жаттықтыратын
 Қиялына қанат бітіріп, ой-өрісін кеңейтетін
Қазіргі  қарттарымыз немерелерінің орнына ит пен мысықты мәпелеп отыр» деп қоғамдағы тағы бір жараның аузын тырнап өтеді
Шынында да, қазір қазына-қарттар азайған
Ал ертегі тыңдамаған немере ана тіліне де немкетті қарамақ
Өйткені ол туған тілінің бай құнарына қанып, нәрімен сусындай алған жоқ қой.
Түйін:
Бұл – бізге түскен хаттардың бірсыпырасы ғана
Редакцияға келген хаттардың әрқайсысында ел мен жер, тіл мен діл тағдырына қатысты пайымды пікір, тағылымды тұжырым бар
Әр хат иесі қолына қалам ала отырып,  қазақ  тілінің  қарыштауы үшін қарлығаштай  қанатымен су сепкісі келетіні де айдан анық
Ендеше, біз ұсынған хаттар  Сізге  ой салса, сын садағына іліккендер де ойланар деген үміттеміз.
Динара ІЗТІЛЕУ
