Сөздік қордың қай саласы болмасын өзінің құрамын сөзжасам арқылы толықтырып отырады
Бұл орайда ұлттық ойын атауларының да сөзжасамдық тәсілдер арқылы жасалатыны белгілі

Атау беру – өнер
Қазақ халқы кез-келген табиғат құбылысына атау бермес бұрын терең пайымдап, анық-қанығына жете отырып, мәнісін ұғынуға тырысқан

Ойын атауларына келетін болсақ, олардың жасалуында аталмыш үш тәсілден өзге аралас тәсілдердің қолданылғандығын байқауымызға болады

Қазақтың сөздік қорын молайтуда бас­ты маңызға ие жалғамалы тәсіл болғанмен, ойын атауларын жасауда басты сөз жасау жолдары ретінде танылмаған
Жинақталған ойын атауларының он беске тарта түрі осы тәсіл арқылы жасалғанын тілдік деректер айғақтайды:
«Шертпек» сөзі шерт сөзіне -пек сөзжасамдық жұрнағының жалғануы арқылы жасалған
Шерт – саусақпен тырс-тырс еткізіп тырсылдату
-Пек – сөзжасамдық жұрнақ.
Ежелден келе жатқан сөз жасаудың бір жолы бұл аналитикалық тәсіл
Бұл көптеген тілдердің сөздік қорын молайтудағы өнімді тәсілдің бірі болып табылады
Қазақ тілі аглютинативті тілдер қатарына жататындықтан сөзжасамның синтетикалық тәсілі ең өнімдісі болып саналады
Алайда бұл аналитикалық жолмен сөзжасау кенде қалған деген сөз емес
Ұлттық ойын атауларын жасауда керісінше аналитикалық тәсіл өнімді тәсіл ретінде саналады
Себебі жинақталған ойын атауларының басым көпшілігі осы жол негізінде жасалған.
Бірігу деп екі немесе одан да көп сөздердің бірігуі арқылы жаңа мағыналы сөз жасамды айтамыз
Бірігу тәсілі өз ішінде кіріге біріккен және біріккен деп екі түрге ажыратылады
Ұлттық ойын атауларының ішінде нақты бірігу тәсілі арқылы жасалған түрлерін ажырату қиынға соғады
Ол ойын атауларының жазу емлесінде бірізділіктің болмауынан туындап отыр
Мысалы, Е.Сағындықовтың «Қазақтың ұлттық ойындары» еңбегінде «айдап сал» атауын тіркес ретінде көрсетсе, «Қазақтың той ойындары» кітабында «айдапсал» біріккен сөз болып беріледі
Ал дұрыс жазу емлесін көрсететін қазақ тілінің «орфографиялық сөздігі» болсын, қазақ сөздерінің он томдық түсіндірмелі сөздіктерінде болсын аталмыш ойын атауы мүлде берілмеген
Бұл, әрине, ойын атауларының сан түрлілігі, ел аузынан хатқа түспеген талай ойындардың әлі де бар екендігінен хабар береді
Я болмаса 1 томдық «Қазақ тілінің түсіндірме сөздігінің» 143-бетінде көрсетілген «Бөріктеппей» атауы біріккен сөз деп көрсетілсе, балалар ойынына жататын бұл ойын Б.Кәмәлашұлының «Қазақ халқының дәстүрлі той – мереке, сауық-сайран, ұлттық ойын тамашалары» еңбегінде «бөрік тебу» деп берілген.
Тілші-ғалым Ж.Манкеева «Қазақ тіліндегі этномәдени атаулардың танымдық негізі» атты еңбегінде және 1 томдық «Қазақ тілінің түсіндірме сөздігінде» «бөріктастамақ» атауын біріккен сөз ретінде таниды
Дәл осы атау «Қазақтың той ойындары» кітабында «белбеу тас­тау» деген тіркес ретінде алынған
Ал орфографиялық сөздікте атау біріккен сөз санатында алынған
Осы мәселелерді ескере отырып, ойын атауларын жасалу жолдарына қарай бөлгенде қазақ тілінің «орфографиялық сөздігіне», «Қазақ тілінің түсіндірме сөздіктеріне» жүгіндік.
Бірігу арқылы жасалған ойын атаулары:
1.Соқыр – 1) Көру мүшесінен айырылған, жанары жоқ.
Теке – 2) Ешкі малының екі жастан асқан, күйекке түсетін еркегі.
Соқыртеке – көзі байланған адамның өзін қоршаған адамдарды қолмен қармалап ұстауға тырысатын ойын түрі.
2
Қасқыр – ит тұқымдас жыртқыш бөрі.
Қақпан – аң аулау үшін темірден жасалған шаппалы құрал.
Қасқырқақпан – қасқырды қақпанға түсіру мазмұнды ұлттық ойын түрі.
3
Үш – екіден жоғары сан.
Табан – аяқтың жер басатын жалпақ жері.
Үштабан – асықпен ойналынатын ұлттық ойын.
Бірігу арқылы жасалған ойын атауларының барлығы дерлік осы үлгіде жасалады
Яғни екі мағыналы сөз бірігіп үшінші бір атауға, ойын атауына негіз болады
Алайда біріккен сөздердің құрамдас бөліктеріне әртүрлі сөз табы қатысады
Бұл жағынан алып қарағанда барлығы бір үлгіде жасалады деу қиын.
Қорыта келгенде, ұлттық ойын атаулары тіл білімінің сөзжасам саласының сара жолында қалыптасқан тәсілдерінің барлығы арқылы жасалғандығын көрдік
Талай ғасыр жемісі іспетті бұл ойындарды қалай шеберлікпен ұйымдастырған болса, оған телінген атаулар табиғаты да тереңде жатыр
Себебі қазақ халқы ешбір атаудың мәніне жетпей оған баға бермеген, барлық қырынан танып өз бағасын беретін болған.
К.Абиева
Астана
