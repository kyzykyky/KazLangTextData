Туғанда біздер көп едік…
Туғанда біздер көп едік,
Туғанда біздер тең едік.
Бір жолмен гүлдеп ержетіп
Бір жолмен өрге жөнелдік.
Өзгерді сол кез салмақтар,
Көбейді жолдар, тармақтар.
Өмірге бойлап енгенде
Ауырлай түсті алмақтар.
Кейіміз жолда майыстық,
Кейіміз жасып қайыстық.
Жігері жеңген «мықтылар» –
Бақ пенен даңқпен табыстық.
Өмірдің көрдік түр-түсін,
Ақтардық небір қыртысын.
Талаймен шамкес шалыс кеп
Талайдың жырттық жыртысын…
Жолменен әрбір әріміз,
Тіршілік етіп келеміз.
Тең болып туған бәріміз
Тең болмай бірақ өлеміз.
***
Жүрек-ау, саған не дауа,
Жаныма тыным бермейсің.
Таңертең – басқа, түс ауа –
Басқа бір күйді тербейсің.
Алқын да жұлқын тулайсың,
Аршындап гулеп шаба алмай.
Басылып тағы тұрмайсың,
Еш жерден сая таба алмай.
Әрқилы күйді тербейсің,
Қызықты қызық көрмейсің.
Жағадан алып жанымды
Асты-үстімді тергейсің.
Қанағат тұтпай ешнені,
Өткенді екшеп тергейсің.
Жоқ па екен, сірә, еш міні.
Өзгені неге көрмейсің.
Кеудемде жалын жанады,
Қызуы бойды қыздырып.
Мазаны ылғи алады,
Арманды – күннен оздырып.
Ақылға сыймас жүректі,
Сабырмен қайтып тежейсің.
Тірлікте бітпес тілекті
Жұбатам немен? Не дейсің?
***
Таң атады, қайтадан күн батады,
Күн батады, тағы да таң атады.
Жұбата алмай батқан күн мен атқан таң,
Жабырқаңқы көңілде мұң жатады.
Мұң жатады, құрсауы тарқамайды
Басқан-тұрған, жүргеннің бәрі қайғы.
Санаңа сап түгендеп салмақтасаң,
Өкініш қып өресің күн мен айды.
Жабырқаңғы көңілде мұң жатады,
Өткен күндер торығып үн қатады.
Келер күндер жарқылы көрінбейді
Жалыны жоқ жанды кім уатады?
Байқап тұрсаң – тірліктің бәрінде мұң,
Басқан ізің, өткен күн – бәрінде мін.
Санамалап тауыса алмай сол міндерді
Арши алмай шығады әбігерің.
Жар айыптар жанымды көрмедің деп,
Дос айыптар сырыңды бермедің деп.
Өзіңді-өзің, тағы да айыптайсың,
Дос пен жардың сөзіне ермедің деп.
Жар – уайым, жақының – одан бетер,
Жарастықсыз, жалынсыз өмір өтер.
«Қызықты күн бәрі алда» деп жүргенде
Көңіл қажып, ажардың сұрқы кетер.
Өзгеріс жоқ күніңде не ісіңде,
Өзгертерлік шараң жоқ, жоқ күшің де.
Сыртқы бейнең – жап-жарқын, жып-жылмағай
Қасқыр ұлып жатады, ал, ішіңде.
Наз
Жан-жағым түгел, денім сау,
Жанымда бірақ жоқ маза.
Дерті не оның, япырым-ау
Тартқызбақ сонша не жаза?
Қаумалап қаптап қалың ой,
Көңілді торлап өреді.
Жүректі түртіп, тінтіп бой
Жоқ-барыңды тереді.
Өткенге, сірә, місең жоқ,
Келешекке қошың аз.
Болмайды сонсоң көңіл тоқ,
Жүре алмайсың болып мәз.
Әлденені тындырдым,
Көбіне бірақ жетпедім.
Кемтігі көп құрғырың,
Мен ғана ғой деп пе едің…
***
Боз далада боздайды,
Ботасын іздеп бозінген.
Іштегі шерді қозғайды
Төгіліп мұңы көзінен.
Ботасы қайда бозымның,
Мөлтеңдеп неге көзі мұң?
Жалғанға көнпіс жануар
Тауысты ма сарқып төзімін.
Қалды ма бота үйінде?
Зарланып неге күйінді?
Іздеуі емес, жоқтау ғой
Кім ұғар қайсы күйіңді?
Жер менен көктің арасын,
Көсіле басып жүруші ең.
Көлденең өткен қарасын –
Маңқия қарап тұрушы ең.
Иең де сенің дала еді,
Киең де сенің дала еді.
Иелік еткен адамдар
Сыртыңнан ғана пана еді.
Сол далаң неғып мазасыз?
Жазаң бар қандай жазасыз?
Барасың маңып қай жаққа
Азалы болып азасыз?
Өмір
Өмір сүру – бір ғажап,
Жарқылы жанды арбаған.
Өмір сүру – бір азап,
Жаныңа тыншу болмаған.
Өмір сүру – бір ғажап,
Тамырың әсте солмаған.
Өмір сүру – бір азап,
Көңілің түкке толмаған.
Өмір сүру – бір ғажап,
Арманға күнде ұмтылған.
Өмір сүру – бір азап,
Кеудеңді қажап мұң тұнған.
Ғажап пен азап тоғысып,
Сан сарсаң күйге салады.
Бірімен бірі соғысып
Тыншыңды әбден алады.
Бір мұңға бір мұң жалғасып,
Азабын жаның тартады.
Жақсы мен жаман арбасып
Салмағын кезек артады.
Күлесің, қайта жылайсың,
Жүресің гөй-гөй теңселіп.
Бір күйде әсте тұрмайсың
Екі жақ кезек еңсеріп.
Жақсылық, бір күн жеңеді деп,
Үмітіңді алға жалғайсың.
Күткенің бір күн келеді деп,
Өзіңді өзің алдайсың.
Бәрібір, өмір тынбайды,
Бар-жоғыңа қыңбайды.
Өмірдің сыйы арнаулы –
Бір – қуаныш, бір – қайғы.
***
Жанарым қандай жалынды еді,
Жаным да жайсаң жайдарлы тұғын.
Ойым да алғыр, алымды еді,
Бойым да қайсар, айбарлы тұғын.
Қалауым биік, тілегім көп-ті,
Бәріне соның жетемін дегем.
Басыма түскен нендей бір кепті
Көтеріп өктем өтемін дегем.
Жан-жағым түгел, толықсып жүрдім,
Жалынын жанның толқынмен жуып.
Тектеусіз сөйлеп, тежеусіз күлдім,
Көргем жоқ әсте көңілім суып.
Күн болып туып, шапағым шаштым,
Түн болып кейде түйіле білдім.
Бақыттың мендік есігін аштым,
Қуана-дағы, күйіне білдім.
Жанарым қандай жалынды еді,
Жаным да жайсаң жайдарлы тұғын.
Мұң басып бәрін тұрады енді,
Іздейді көксеп өмірде жоғын.
***
Жүрек суып, жан дүнием тозды ма?
Өрекпімейді өрге баспас шабандай.
Күзге айналды өктем күндер тозды да
Ажарды алған, әттең, мына заманды-ай.
Көңіл шіркін бәз-баяғы
көктемнің көгіндей,
Жарқұл-жұрқыл жайнағысы-ақ келеді.
Санаң бірақ көлденеңдеп, көз ілмей
Күз бе, қыс па – тақау хабар береді.
