Ана тілі газетінің өткен №45 (1146) санында «Қазақстан карталарындағы қателіктер» атты Молдияр Серікбаевтың проблемалық мақаласы шықты
Автор өз мақаласында еліміздің карталарындағы жер-су атауларына, ондағы қате атауларға тоқталған
Осыған орай, аталған мәселеге өз пікірімді білдіруді жөн көрдім
Елбасымыз Н.Ә.Назарбаев «Қазақстанның әлеуметтік жаңғыртылуы: Жалпыға Ортақ Еңбек Қоғамына қарай 20 қадам» деген мақаласында Өлкетану курсын оқыту жөнінде нақты тапсырма берген болатын
Мектепте бұл тақырып үстірт оқытылып келеді
Тіпті мектептерге арналған Қазақстан картасы да жоқ
Ал картасыз бұл пәнді оқу тіпті мүмкін емес
Сөйтіп, бүгінгі таңда Қазақстан Республикасының мектептерін осы заманғы карталармен қамтамасыз ету республикамыздың география саласымен айналысатын ұйымдарының басты мақсаттарының бірі болып отыр
 Кейбір мектептерде география пәні өкінішке қарай, ескі КСРО кезінде жасалған карталарымен оқытылып келеді
Биология ғылымы, дарвинизм теориясы үстірт оқытылғаны үшін 2000 жылдары қо­ғамда үлкен «дау» туса, геог­рафия саласында да осындай олқылықтар бар
Географиялық атаулар жоқ кез келген картографиялық түсінік «мылқау» болып саналады
Географиялық атаулар – картаның тілі
Географиялық атауларды дұрыс беру кез келген картаға қойылатын басты талап.
Мектептерді жаңа, осы заманғы кез кел­ген бағыттағы өз карталарымызбен қамтама­сыз ету – бұл да тәуелсіздігімізді нығайтуға қосылған шынайы бір үлес
Сапалы, деректері дұрыс карталар оқушы­ларға заман көшінен қалмауға, география саласында шынайы, дұрыс білім алуға толыққанды көмек береді
Әрі қазіргі әлем жағдайы туралы дұрыс түсінік қалыптастырғызады.
Өкінішке қарай, география, соның ішін­де картография тарауына жататын кар­талармен қамтамасыз ету, респуб­ликамыздың мектептерінде өте мардымсыз деңгейде қамтылған, тіптен, жоқ деп айтуға болады
Алматы мен Астана мектептерінде жағдай біршама тәуір болғанымен, облыс, аудан мектептерінде карталармен қамтамасыз ету ескерілер емес
Ауыл мек­теп­терінде оқытылатын картадағы дерек­тердің барлығы қате, тіпті көнер­ген, шимай­ланған, КСРО-ның ескі сар­қын­шағы деуге болады
Бұл өз ке­зегінде барлық мектепте география пәнін оқытудағы зор кемшілік емес пе
Оқушылар санасында көп­теген қате деректер қалыптасқалы қашан?! Оқу­шылар ескі карталардан түсінік алып жүр.
Мектептерімізде картографиялық бі­лім берудің негізі жоқ десе де болады
Тіпті карталарды әрбір мектеп өзінің қаржылық жағдайына қарай базарлар­дан сатып алады екен
Осылайша ескі кар­талардың өзі бір мектепте бар, ке­лесісінде жоқ жағдай қалыптасып отыр.
Ал бұл мәселені қалай шешуге болады? Бұл мәселені «Ұлттық картографиялық-геодезиялық қор» республикалық мемле­кеттік қазыналық кәсіпорыны шешуді қолға алуы тиіс
Дәл осы карта шығару жұмысымен айналысатын бұл қор бүгінгі күні республикамыздың барлық мек­тептерін сапалы, осы заманға сай түрлі кар­талармен толық қамтамасыз етуге дайындығы мол деуге болады
Бюджетте мұндай олқылықтың орынын толтыруды қарастырса, бұл проблеманы тиісті дең­гейде әрі толығымен шешіп береді
Бұл өз кезегінде карталарға сусап отырған мектептерде оқушыларды сапалы білім алуға жеткізеді.
Карталармен қамту тек мектептермен шектеліп қоймауы керек, ол жалпы арнайы білім беретін республикамыздың барлық құрылымдарына да қажет.
Саян Сыдық
