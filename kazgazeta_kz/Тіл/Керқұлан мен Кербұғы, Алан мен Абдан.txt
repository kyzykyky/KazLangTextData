Кейбір жан-жануардың қазақша атаулары жайында
Ел ішіне сапарлап бара қалсақ сол өңірге тән аң мен құс аттарына, ағаш пен шөп атауларына құлақ түріп, естіген-білгенімізді қойын кітапшамызға түртіп қою – жасымыздан бергі әдетіміз еді
Қазір қарап отырсам, сол ретпен біршама деректер жиналып та қалған екен
Төмендегі тізім – ең алдымен, әлгіндей өзімнің жиған-тергендерім
Содан кейінгісі – түрлі сөздіктерді парақтап, сараптан өткізіп түзгендерім
Осылайша жүйелеп, өзімше зерделегенде – сөздіктердің біразында аң мен құс атауларының алмасып, араласып жүргеніне көзім жетті
Түбіріне бойлай алмай, түбіне жете алмай қиналасың… Дұрысы мен бұрысы мидай араласып, сапырылысып кеткен. 
Әйтеуір, көңілден шығып, риза болғанымыз – жан-жануардың қазақша атауларының ең толық нұсқасы – Астана қаласындағы ­«Руханият орталығының» қолдауымен жарық көрген «Орысша-қазақша орман шаруашылығы сөздігі» болды
Осындай күрделі еңбекті шығарған Орталық қызметкерлеріне, оны ыждағаттықпен жинастырған Сағадат Мұқановқа шын жүректен рақметімізді жеткізсек дейміз
Екіншісі – профессор Асқарбек Құсайыновтың бастамасымен, кезінде өзіміз де құрастыру ісіне атсалысқан, «Қазақша-орысша, орысша-қазақша терминологиялық сөздік» еді
Осы екі сөздіктегі аң-құс атауларында ел ішінде қалыптасқан ұғымға сай нақтылық, бірізділік бар
Жануарларға қатысты атаулардың қайсыбірі Жәрдем Кейкин ақсақалдың «Қазақы атаулар мен байламдар» еңбегінен де терілді
Байқағанымыз, кейбір жануарларды жасына, жынысына қарай әр өңір әрқилы атайды екен
Ондай атауларды да іркілмей қосуға тырыстық
Өйткені оларды да ана тіліміздің байлығының бір айғағы ретінде қабылдадық.
Әрине, халқымыз ежелден ат қоюға да, атауға да шебер болған ғой
Соның жарқын мысалы – төрт түліктің жасына, түрі мен түсіне, мінезі мен жүрісіне қарай қойған ондаған атаулары дер едік
Сол қазақ түздің жан-жануарына келгенде де ойына ерік беріп, қиялына қанат байлағаны көрініп тұр.
Төмендегі тізімді ұсынып отырғанымыз – қаламгер ағайынның бір кәдесіне жарай ма деген ниет
Келіспей жатсаңыздар, кемістігі болса, өздеріңіз толықтыра жатарсыздар.
Архар – арқар; Архар-самец – құлжа; Архарёнок – қозықа;
Барс снежный, ирбис – барыс, ілбіс; Барс-самка – таутан; Барсенок – алан; Барсук – борсық; Барсук-самец – борақ; Барсенок – әзборақ;
Бегемот – бегемот, сусиыр;
Белка – тиін;
Белый песец – ақ түлкі;
Бизон – бизон;
Бобр, бобёр – құндыз; Бобрёнок – құнай;
Буйвол – енеке;
Бурундук – боршатышқан, баршабай;
Бык – бұқа;
Варан – кесел, келес, ешкіемер, батбат;
Верблюд – түйе; Верблюд дикий – қаптағай;
Вол – өгіз;
Волк – қасқыр, бөрі; Волк-вожак – абадан, бірішек; Волк-самец – арлан, көкжал, сырттан; Волчица – қаншық, құртқа, шұлан; Волчонок – бөлтірік;
Выдра – қамшат, қама;
Выхухоль – жұпартышқан;
Газель – газел;
Гепард – қабылан;
Гиена – қорқау, шоғал;
Гончая –құмайтазы; Борзая – тазы;
Горностай – ақкіс;
Горный козел – таутеке; Горный Козел-самка – тауеш­кі; Козленок – лақ; жұсақ (бір жасар тауешкі); қорықбас (бір жасар таутеке); Құлтеке, қумүйіз (кәрі таутеке);
Гризли – гризли, сұр аю;
Джейран – қарақұйрық, Джейранёнок – құралай;
Дикобраз – тағылан, жайра;
Динго – жабайы ит, динго;
Енот – жанат;
Ехидна – түрпі;
Ёж – кірпі;
Жаба – құрбақа;
Жираф – керік;
Заяц – қоян; Зайченок – көжек; Заяц-беляк – ақ­қоян; Заяц-песчаник – құмқоян, толай; Заяц-русак – орқоян;
Зебра – зебр, алай;
Зебу – зебу;
Землеройка – жертесер;
Кабан, вепрь – қабан; Секач – азбан-қабан; Кабан-самка – мегежін, көшіл; Поросёнок — торай; толай (бір жасар қабан);
Кабарга – күдір;
Кенгуру – кенгуру;
Коала – қалталы аю;
Кобель – төбет; Сука – қаншық;
Козерог – таутеке;
Красный волк – қызыл қасқыр;
Крокодил – қолтырауын;
Корсак – қарсақ;
Косуля – елік; Косуля-самец – күлміз; Косуля-самка – сөге, телкі; Косуленок – еңлік;
Кот-самец – күбік; Кошка (самка) – мырсын; Котенок – марғау, безек, соқыр, шаған, мәулен; Камышовый кот – мәлін; Каракал – қарақал, қарақұлақ; Кот барханный – шағыл мысығы, сарбалақ; Манул – сабаншы; Кошка пятнистая – шұбар мысық;
Крот – көртышқан;
Крыса – кіржі, егеуқұйрық;
Кулан – құлан, жігітай; Куланёнок – кере;
Куница – сусар; Куница каменная – тас сусары;
Лама – таутайлақ, лама;
Ласка – аққалақ;
Лев – арыстан; Львица – қаншыр, үленшін; Львёнок – абдан, теңбілше;
Лемур – лемур;
Леопард – леопард;
Лиса – түлкі; Лисица – қанжыр; Лисёнок –жәутік, жаутаң, мыртот, мыршай, түлкішек; Песец голубой – көгілдір түлкі; Песец чёрный – қара түлкі;
Лось, сохатый – бұлан, суын; Лосёнок – бұзау;
Лошадь Пржевальского – керқұлан, кертағы;
Мамонт – зіл;
Марал-самец – бұғы; Марал-самка – марал, миғақ; Мараленок – бұзауқа, пәйкел(тайынша); Пятнистый олень – теңбіл бұғы; Олененок – қозықа; Благородный олень – кермарал; Северный олень – солтүстік бұғысы; Лань – ақмарал; Изюбр – үзбара; Карибу – карибу;
Медведь – аю, Медведь-самец – махат; Медведь-самка – кірекей, мердек; Медвежонок – қонжық, апанақ;
Мул – қашыр;
Мустанг, тарпан – тарпаң, түзат;
Муфлон – үстірт арқары, муфлон;
Мышь – тышқан; Мышь летучая – жарғанат; Песчанка – құмтышқан; Пищуха – шақылдақ тышқан; Полёвка – тоқалтіс, қаптесер; Пеструшка – алақоржын; Селевиния – жалман, қалқанқұлақ; Летяга – ұшар; Слепыш – соқыртышқан;
Норка – норка;
Нутрия – нутрия;
Носорог – мүйізтұмсық, керіске;
Обезьяна – маймыл, мешін;
Овцебык – қойбұқа;
Ондатра, мускусная крыса – ондатр;
Осёл – есек; Осёл-самец –әңгі; Осел-самка – мәші, мада; Ослёнок – көдек, қодық, күрре, тақай, әздек, қарбаша, тайқар (екі жасар есек); Онагр – домбай, жабайы есек;
Пантера – бабыр;
Пума – тауарыстан, пума;
Росомаха – құну;
Рысь – сілеусін; Рысь-самка – ілбиін; Рысенок – інсін;
Сайгак, сайга – ақбөкен; Сайгак-самец – өртек; Сайгаченок – құралай; Слон – піл, Слониха – мауыр;
Соболь – бұлғын;
Сурок – суыр; Сурок Мензбира – көксуыр; Сурок степной – бозсуыр; Сурчонок – мөндін, шөндекей;
Суслик – саршұнақ, зорман, тараққұйрық;
Тигр – жолбарыс; Тигр-самец – шері; Тигрица – өлекшін; Тигрёнок – сарымақ, шөнжік;
Тушканчик – қосаяқ;
Тюлень – итбалық; Тюлененок – боздақ, ақүрпек;
Хомяк – аламан, атжалман;
Хорёк – күзен; Харза – қарабауыр; Перевязка – шұбар күзен; Колонок – сасық күзен; Солонгой – сарғыш күзен;
Цокор – бұзаубас;
Шакал – шиебөрі, Шакалёнок – шәуілдек;
Ягуар – ягуар;
Як – қодас, сарлық.
Әлібек Асқаров
