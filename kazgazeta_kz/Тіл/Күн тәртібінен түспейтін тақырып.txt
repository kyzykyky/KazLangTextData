(Соңы
Басы откен санда)
Түзету енгізудің ешқашан кештігі жоқ
Терминология турасында сөз қоз­ғал­ғанда, қарағандылық бі­лікті заңгерлер Нұрлан Дулатбеков пен Болат Сыздықтың «Егемен Қазақстан» газетінде жуырда жарияланған «Тілі нақ, рухы ұлтқа жақ…» аталатын мазмұнды мақаласы ойға орала береді
Мақалада заңнама тіліне қойылатын талаптар, оның терминологиясын біріздендіру, лексикасын нақтылай түсу, стилін ұстарту, термин түзу заңдылықтарын сақтау жөнінде бірсыпыра орынды пікірлер айтылып, нақты ұсыныстар жасалған екен
Авторлардың бұл проблемалармен бүгін ғана ұшырасып жүрмегені, бұрын да шұғылданғаны бірден білінеді
(Бұрынырақта Н.О.Дулатбеков құрастырған «Заң терминдерінің қазақша-орысша және орысша-қазақша сөздігімен» (Алматы, «Жеті жарғы», 1995 ж.) таныс едік)
Әлбетте, мақалада заңдарға мағыналық өзгерістер енгізу туралы әңгіме қозғалып отырмағанын ескерту керек (тақырыбына қарап, сондай да ой түюге болады)
Алайда заңнама тіліне қатысты сындарлы пікірлер, назар аударарлық ұсыныстар жасалған.Ендігі жерде «недобросовестная конкуренция» тіркесіне келсек, әрине, «жосықсыз бәсекеден» гөрі «арамза бәсеке» әлдеқайда жақынырақ
Әдетте мәтіннің түріне қарай қойылатын өзіндік оқшау талаптар бар
Заңнамалық мәтіннің басты өлшемі – экспрессияға, яғни әсірелеуге жол бермеу, бейтарап тұрғыдан баяндау қажеттігі
Орыс тілінде біз талдап отырған терминнің «нерадивость», «непорядочность», «нечестность» сияқты баламалары да бар екен
«Арамзалық» – «подлость» сөзіне қарай ойысып кетіп тұр
Әлде сондай бір асырып алмаудың қамымен «жосықсыз» термині дүниеге келді ме екен?
Кезінде «малообеспеченные» сөзіне балама іздегенде де, «аруын, міскін, шынжау, коңтораз, қағырлау» және т.б
бірсыпыра сөздер ой елегінен өткізілген еді
Көркем әдебиет тіліне қиысып тұрған бұлардың бірде-бірі заң термині ретінде қолдануға келмейтіні бірден көзге түскен
Ақыры «аз қамтылған» дейтін таза аударылып алынған сөздерге тоқтауға тура келген.
Сол секілді «недобросовестная конкуренция» ұғымына да қазақ лексикасынан «та­қыс, жымысқы, бітінә, қитұрқы және т.т.» бірталай баламалар шығады екен
Әл­бетте, заңгерлер осының ішінен бір сөзді таң­­дап алып немесе ұғымы орайлас басқа (тілдің ұшында жүрген сөздер қаншама) бір сөз тауып, кіріктіріп жіберуі мүмкін-ау деген ой келеді
Дегенмен бұл арада терминдік тұрпатқа, меніңше, ең жақын тұрғаны – «бейадал» сөзі
Қазақ тілінің тәжірибесінде үнді-еуропалық тілдерге тән элемент – префикс қосу бұрыннан бар, мәселен, бейресми, қамкөңіл, нәмәрт, кемсалиха және т.т
Мұндай мысалдарды көптеп келтіруге болады.
Заңгерлердің жиі қолданатын «невме­няемость» терминіне келгенде, «есті, естілік, ессіз, ессіздік» деген ұсыныстары біршама орынды көрінеді
Бұл арада әңгіме ақыл-естің жаратылысынан кемдігі ме, әлде бір сәтке осындай күйге ұшырау жағдайы ма, соны анықтап алу керек сияқты
Өйткені осы терминнің төңірегінде біраз ойлану керек тәрізді
Тегінде, ессіздік – «состояние аффекта» ұғымына жақын
Сөздіктерде ақыл-еске қатысты көптеген сөздер бар: «кеңкелес, милау, миғұла, есуас, нақұрыс, кеще, дәнөкіс, құтырық, елірме» және т.т
Ретіне қарай балама болар сөзді осы төңіректен іздеген жөн.
«Заңи» деп алу жөніндегі ұсыныс неғай­былдау көрінеді
Рас, соңғы кезде «дүнияуи», «адами», заманауи» деген сияқты ар жағында арабтық реңк бар қолданыстардың көбейіп бара жатқаны байқалып жүр
Кезінде оны тілді құрмет тұтатын қауым зәумен бір ыңғайы келіп тұрған ретте ғана қолданушы еді
Әрі аға буын қаламгерлер ондай кірмелерге ерекше сақтықпен қарайтын
Байқап отырсақ, тіл деген кемеңгеріңіздің өзі қатты талғайтын әрі таңдайтын қатал сарашы екен
Жарықтық тіл көңілге қонымды, құлаққа жағымды, айтуға оралымды, қолдануға қолайлы болуы жағын өзі екшеп, өзі саралап отырады екен-ау.
Шеттілдік сөздер сөздігінде «юридический» дегенімізге «относящийся к правоведению» ретінде түсінік беріліп, бастауын латыннан алатыны көрсетілген
Осы орайда құқық сөзінен бір «қ» дыбысын алып тастап, кезінде неге екені белгісіз өзіміз ығыстырып тастаған «х» дыбысын қайтарсақ, орынды болар ма еді деген де ой келеді
«Шырақтарым-ай, «хұқы» деген оңай орамы тұрғанда, «құқықты» шығарып, қақалдырып қойдыңдар-ау, – деп бір қарияның ренжігені бар
– «Хауіпті» несіне «қауіп» дедік, соны әлі күнге дейін түсіне алмай, сарсаңға түсіп жүрген адамдар біраз бармыз»
Тегінде, құлақ түретін уәж
«Правовой» – хұқылық, «правоведение» – хұқытану болса, әбден оңтайға келетін ыңғайы бар
Сонда заңи деп тілімізді бұраудың көп қажеттігі бола да қоймас.
Уақытында «вымогательство» – «сұға­нақтық» болып алынып жүрген еді
Енді сөздікке көз салайық
Ағымыздан жарылып айтсақ, соңғы шыққан «Қазақша-орысша сөздік», кейбір жекелеген ұсақ кемшіліктеріне қарамастан, негізінде кө­кейден шыққан толымды еңбек болып тұр
Осында «обыр» мен «сұғанақ» сөзі де – «обжора, ненасытный, прожорливый, жадный» деп алынып, соңғысына «пронырливость» деген сөз қосылған екен
Алпысыншы жылдары тілге жетік көнекөздердің қатары сиремей тұрған кезде, «обыр-өңеш, құлқынқұмар, сұғанақ» секілді сөздер жиі қол­данылатын
Сонда «сұғанақ – сұға­нақ­­тық» дәл осы «вымогательство» ма­ғы­на­сында, яғни еміну, емексу, емеурін жасау, қояр­да қоймай сұрап алу, талап ету сы­ңа­йында қолданылатын
Ендеше, мақала ав­тор­лары ұсынып отырған «озбырлық» – «насильник, узурпатор» дегенге саяды, «күш­теу, өктемдік жасау» секілді реңкі бар екен.
«Сұғанақтыққа» – «Қазақ тілінің сино­ним­дік сөздігінде» (Алматы, «Арыс» бас­пасы, 2005 жыл) – сұғанақ болушылық, жемқор болушылық деп түсінік берілген
(Кейбір техникалық кемшіндері демесек, бұл сөздік те көңілге әбден қонып тұр)
Сонымен қатар осы сөзге байланысты Б.Майлиннен: «Үзіп-жұлқып жесем екен деп, сұғанақтық қылушылар да жоқ емес» дейтін мысал да келтірілген
Сөйтіп, сайып келгенде, «вымогательство» дегеннің дәл мағынасы өзіміздің «сұғанақтық» екен.
Енді «умысел» турасында
Мәселен, Қа­зақстан Республикасының Үкіметі жа­нын­дағы Мемлекеттік Терминология комис­сия­сының баспасөз хабарламасында: «враждебный умысел – жаулық пиғыл» ретінде бекітілген екен («Казахстанская правда», 08.12
2004 ж.)
Орынды сияқты
Әлбетте, ізгі ниетпен қатар қараниет деген де сөз бар
Бірақ ниет күлбілтесі жоқ, ашық айтылады, ал пиғылдың астарында көмескілік, белгісіздік жатыр
Сондықтан осы бекіген мағынасында қала бергені де дұрыс.
Заңгерлер сонымен қатар «коррупция – сыбайлас жемқорлық» жайында кө­кейге қонымды пікір айтып отыр
Олар бұл сөздің мән-мағынасын егжей-тегжейлі түсіндірген екен
Осы жолдардың авторы 2001 жылы жарық көрген өзінің «Құжат тілі» атты кітабында аталған терминге қазақ тілінде мағынасы жағынан жақын тұрған «құнерез», «құнпарлық» деген екі сөздің бар екенін ескертіп, «сыбайлас жемқорлық» болса, әрқайсысының жеке өзіне ғана тән дербес ұғымы бар екі сөзден тұратынын, сондықтан да заң термині болуы неғайбыл екені әрі түсінікті қиындата түсетіні жа­йында пікір білдірген еді.
Академиялық он томдық «Түсіндірме сөздігімізде» біріншісіне: «құн талап ет­кіш», «құн даулағыш» деген түсінік беріліп, «құнерез байлар мен жәдігөй билер қу­далаған Ақан жалғыздықта күн кешеді» деген мысал келтіріледі
«Құнпарлықтың» – жалмауыз, қомағай, жемқор дегенді білдіретіні көрсетіліп, Кенен Әзірбаевтың «көп жеп қалған құнпарлар күңіреніп жатпайды» (ҚТТС, Алматы, «Ғылым», 6-том, 483-б.) дейтін бір ғана өлең жолымен дәйектелген екен.
Ендігі жерде өркениетке ежелде қол жеткізген, заңнамасын туған тілінде жазу бақытына ие болған елдердің термин боларлық сөздерді өз лексикасынан таппаған кезде оған ең жақын тұрған баламаны қайыра-қайыра қайталау арқылы халқының ұғымына сіңіруге тырысатын тәжірибесіне сүйеніп, осы екі сөздің біріне ен салсақ қайтер еді деген ой келеді
Мәтіп секілді айтылу амалын таба алмаған екенбіз, қалай дегенмен шартты дүние емес пе, сіңіп кетуі де ықтимал
Авторлар айтса айтқан­дай, тілімізді қанша бұрағанмен, «коррупция» ырыққа әйтеуір көнбейді, ендеше, басқа амалын іздегеніміз дұрыс.
Тегінде, «Егемен Қазақстан» жариялап отырған бұл мақала келелі әңгіменің басы болса қайыр, өйткені соңғы кезде термин түзу, тіл тазалығы мен сөз мәдениеті жайындағы жарияланымдар, жасырары жоқ, саябырсып, сиреп кеткен еді
Сондықтан да мұның өзі бұл мәселелер төңірегіндегі ой-пікірді кең өріске шығарарына, тілімізді түлете түсуге жәрдем етеріне, терминологиямызды байыта, ширата түсуге серпін береріне күмән жоқ.
Талғау мен таңдау
Сөз мәдениеті, тіл тазалығы, сөз қолданысындағы әбестіктер, тілді шұбарлау, қателіктері мен кемшіліктерін түзеу біраз уақыттан бері қозғалмай жүрген мәселе еді
Шынында да, соңғы кездері сөздерді орынсыз, кейде тіпті мағынасыз қолдану, «көпірме мен лепірме» жиілеп бара жатқан секілді
Сол себепті ұлы Ғабеңнің өзі «…көптен бері тіл мәселесіне күйіп-жанып араласып келе жатқан нағыз ғалым адам Рәбиға қарындас Сыздықова» деп жоғары баға берген қадірменді тіл маманының тіл тазалығы турасындағы алаңдаушылығы тегін емес
Ол кісінің «Ана тілі» газетінде жарияланған «Сөз мәдениеті хақындағы жанайқай» атты мақаласын (№14, 2010 ж.) толық құптай отырып, біз де көптен бері көкейімізде жүрген бірді-екілі пікірімізді ортаға салмаққа бекіндік.
Тіл тағдырын әріден ойлайтын осындай мазмұнды да тұшымды мақала, біраз уақыттың жүзі, баспасөз бетінде көрінбей кеткен еді
Рас, тілдің өзекті мәселелерін көтерген, талмау тұстары турасында ойларын ортаға тартқан жазушылар Марал Ыс­қақбайдың «Он ғасырға созылған ұлы күрес…» («Қазақ әдебиеті», №5, 2006ж.), Бексұлтан Нұржекеұлының «Қазақ тілінің негізгі заңы» («Жас Алаш», № 33, 2006 ж.) сияқты есте сақталып қалған мақалалар бол­ған еді
Жазушылардың пікіріне қосы­ламын, орынды ойлар
Тегінде, Бек­сұл­тан­ның әліпбиімізді жетілдіру жө­нін­дегі мақаласы көп болып отырып, кең әрі кемел талқылауды қажетсінетін мәселе еке­нін айту керек.
Осы қатарда профессор Анар Салқын­байдың «Сөйлеу тіліміздің тазалығы қандай?» деген мақаласында да («Ана тілі», №19, 2010 ж.) үлкен проблеманың көтерілгенін атап көрсеткен орынды
Алайда автордың «Соңғы уақытта грек, латын, орыс сөздерін тілімізге ертерек енген араб, парсы атауларымен ауыстырып, төл сөзге айналдырдық дейтін пуристік бағыт – жаңылғандық» деген пайымымен келісу қиын
Әлде біз ғалымның ойын дұрыс ұқпадық па? Олай болса, «мәдениет, әдебиет, кітап, қалам…» тәрізді толып жатқан, қазынамызға айналып кеткен сөздерден бас тартуды ойға алудың өзі қорқыныш.
«Біз сияқты мәдениет жемісіне жаңа аузы тиген жұрт өз тілінде жоқ деп мәдени жұрттардың тіліндегі даяр сөздерді алғыш­тап, ана тілі мен жат тілдің сөздерін аралас­тыра-араластыра ақырында ана тілінің қайда кеткенін білмей айырылып қалуы ықтимал
Сондықтан мәдени жұрттардың тіліндегі әдебиеттерін, ғылым кітаптарын қазақ тіліне аударғанда пән сөздерінің даярлығына қызықпай, ана тілімізден қарастырып сөз табуымыз керек»
Бұл – Ақаңның айтқаны, Ахмет Байтұрсыновтың ұрпағына үлкен үмітпен қалдырған өсиеті (Шығармалары
Алматы, «Жазушы», 1989, 151-б.)
Тілімізде қолданылып жүрген сөз – ендігі жерде біздің тіліміздің элементі.
Қаламгер орыс досымызға: «Орыс ті­лін­де 7 мыңнан астам түркі сөздері бар екен
Өтеуі қалай болады?» деген әзіл айтқа­ны­мызда, ол азаматтың: «Бір сөзіңізді де қай­тармаймын, ендігі жерде бұлар менің тілім­нің қазынасы», – деп жауап қатқан еді
Сол сияқты біздің тілімізге бейімделіп, сіңісіп, дербес ұғым иеленіп, қазақы дыбыс­талып, қазақы ырғақ алып кеткен сөзден неге безінуіміз керек
Бұлар да – менің тілімнің байлығы.
Әлбетте, тілімізді қателіктерден, жаң­сақ сөйлеуден арылтудың бір жолы – бас­пасөз тілінің мәдениетін көтеру екені аян
Әсіресе, соңғы кезде жұрттың бейілі ауған электрондық ақпарат құралдарының сөз қолданысына – ертеңгі күні көрермен, тың­дарман қауымның құлағында қалатын тіліне аса сергек қараған абзал
Қазіргі уақытта сөздің байыбына бармай, астарын аңдап жатпай, талғамай әрі таңдамай қол­дану, асығыстыққа жол беру белең алып бара жатқаны сезіледі
Таяуда «Хабар» телеар­насында (12 мамыр, «Қорытынды жаңа­лықтар» бағдарламасы) Қостанай облысынан берілген хабарда тұрғылықты жұрт­тың, оның ішінде басшы адамдардың салғырттығы, жауапсыздығы салдарынан ескі құрылыс орнында ойнап жүріп қай­ғылы қазаға ұшыраған кішкентай бүлдіршін жайында «жер жастанды» деген сөздер айтылды
Абайламай айтылған ауыр сөз
Дұшпанға айтылатын сөз
Қазақ бұлай демесе керек, қаралы оқиға жайында, әсіресе осындай күйінішті сәттерде, «көз жұмды», «опат болды», «қазаға ұшырады» дейді немесе басқадай сөз табады
Дәл осы орайда тілші бауырымыз «талайдың тағдыры талқан­далар» деген тіркесті де қосып жіберді.
Осы арнада біраз бұрын Исландиядағы жанартаудың атқылауына байланысты «жанартау жарылды» деген жүгіртпе жол жіберілді
Жанартау жарылса, анау кішкене ғана аралдағы елден не қалмақ? Ізіне түсіп, ізерлей қадағалағамыз жоқ, құлағымызға шалынған, көзімізге түскен бір-екі мысалды ғана ауызға алдық
Қазақ радиосында да мұндай селкеу­ліктер кетіп тұрады
Қазіргі хабарлар мен анда-санда беріліп тұратын таспадағы жазуларды тыңдаған кезде сөзіміздің әрі кете бастағандай әсер қалады
Таптаурын тіркестер, жаттанды сөздер… «Шырылдаған шындық», «толағай табыс», «жанкешті еңбек», әйтеуір, даңғаза, дабылдау
Әсілінде, бұлар әдемі сөздер, алайда біз айта-айта ажарынан айырып бара жатырмыз
Алдында пісірілген асты қайыра ысытып бере беру аш адамның өзін мезі етпей қоймасы анық
Жоғарыда аталған мақаласында Марал Ысқақбай тіліміздің заңдылықтарына үйлеспейтінін көрсеткен «барады ма», «келеді ме» деген сияқты сөздердің де құ­лақ­ты сарсыта бастағанын айтпауға болмайды…
Сонымен қатар «Машина құрылысы зауыты», «ағаш қирады», «қатты валюта», «жар­тыарал», «күріштің жаңа сортын ойлап тап­ты» сынды тіркестер де қылаң беріп қалады.
Айталық, биылғы көктемгі су тасқыны кезінде телеарнада «алдымен соққы алған үйлер» деген тіркес көзге шалынды
Сөлекеттеу естілетіні де, көрінетіні де рас
Сірә, әңгіме су тасқынының жойқын күшіне алдымен ұшыраған ғимараттар туралы болып отырса керек
Сондай-ақ «төрт көзіміз түгел» деген тіркестің астарында да әлдебір көңілдегі қыжылдың, кейде реніштің табы барын да ескермеуге болмас
Айталық, «Төрт көздерің түгел отырғанда айтпақ сөзім еді» деді ақсақал балаларына
Бұл, тегінде, шағын топта болмаса, қалың әлеуметке арнап айтуға келмейтін фразеологиялық тіркес.
Ресми мәтіндерде «текетірес», «атсалыс­ты», «атбасын бұрды», «бүй десек» және т.б
осы тәрізді қазіргі кезде жиі ұшыра­сып жүрген сөздердің оғаш көрінетінін, тіптен жараспайтынын айту керек
Өйткені бұл сөздердің көптен бері қолданылып жүр­ген «тайталас», «егес», «көмектесті», «жәрдем­­десті», «дегенмен», «алайда» және т.т
өзіндік баламалары бар
Сондай-ақ мемлекетаралық тайталасты, егесті «кикіл­жің» деп кішірейтудің тіптен жөні жоқ.
Бұл мәселе бір бүгін айтылып жүрген жоқ
Кезінде, тіпті бертінде, ұмытпасам, Оңғар Құрал есімді жұрналшы бауырымыз осы Қазақ радиосында тіл тазалығы мен мәдениеті турасында бір әдемі хабарлар жүргізген еді
Қазір әлде уақытына кезікпей жүрміз бе, әйтеуір, сол хабарлар ұшыраспай кетті
Сондай хабарлардың бірінде (17
11
2003 ж.) білікті тіл маманы Нұргелді Уәлиев баспасөз тілінде: «нарық экономикасы қылбұрау салды; тырқыратып қуып шықты; пысқырып та қарамайды» сияқты бейәдеби элементтердің көбейіп бара жатуына, мақал-мәтелдер мен фразеологиялық тіркестердің орынды-орынсыз қолданылуына байланыс­ты алаңдаушылық білдірген еді.
Сол хабарларда ұмытыла бастаған сөздер, лексикамызға сұранып тұрған жаңа сөздер мен қолданыстар жайында мол мағлұматтар да берілетін
Есімде, осындай хабарлардың бірінде (29.07
2004 ж.) белгілі жазушы, «Денсаулық» журналының бас редакторы Молдахмет Қаназ кейбір өңірлер­де «рак» дертін «обыр», ал «массажды» – «ысқам» дейтіні жайында және басқа да медицина терминологиясы тұрғысында көңіл бөлуге тұрарлық біраз сөздерге тоқталған еді.
Белгілі демекші, осы таяуда Қазақ радиосы қазақтың біртуар дүлдүл ақыны Иса Байзақовты танымал ақын деп жіберді
Баға берудің де өзінің ретті жолы мен жөні бар, тегінде, өнер көгінде енді көріне бастаған жас дарындарды танымал дейді
Исекеңдер болса, баяғыда-ақ көрнекті мен аса көрнекті ақындар қатарынан орын алған тұлға.
Рас, еркін сөйлей алмай, бір жерден ши шығып кетер ме екен, біреу басқаша түсініп, бәле шығарып жүрер ме екен деп, әр сөзімізді екшеп, еппен қыстығып қана сөйлеген кездеріміз болған
Дұрыс сөздің өзінің астарынан әлдебір ауыстық шығып кетер ме екен деген үреймен дауысымыздың құмығыңқы шыққан, белгілі бір «штамптардан» шыға алмай, амалсыздан шырмалған кездеріміз де болған.
Алайда мақтанудың да, масайраудың өз жөні бар-ау
Идеологиялық саяси таразыдан да жоғары тұратын Тіл деген құдіреттің өз өлшемдері бар
Соны естен шығармаған абзал
Тым асқақтап кетпей, әдібін келтіріп, әдептен аспай сөйлегенге не жетсін! Теледидарда да, радиомызда да небір жақсы бағдарламалар бар
Біздің тілек – сол бағдарламалардың тілі де шұрайлы, шырайлы болса екен деген ниет.
Бұл жерде қысқаша шегініс жасау керек болып тұр
Кезінде қазіргі «Ақиқат» журналының алдында шығып тұрған саяси-теориялық «Қазақстан коммунисі» журналының бас редакторы Құрманбек Сағындықов ағамыз тілге ерекше биік талапшылдық тұрғысынан келетін қаламгер редакция қызметкерлерінен әр сөзге, әрбір тыныс белгісіне дейін барынша мұқият, сергек қарауды талап ететін
Өзі де әр сөзін таразылап, өзгерткен әр сөзін неге түзеткенін тәптіштеп түсіндіріп беріп отыратын
Ол кісінің алдына бір кіріп шығудың өзі мазмұнды дәріс тыңдаумен бірдей еді.
Журналда әр сөзді байыптап, әбден бағамдап қолдануға үлкен мүмкіндік бар
Газеттердің, ҚазТАГ-тың оған мұршасы жоқ, олар конвейер сияқты
Қате кетсе, оларға кешірімді, бізге – күнә, – дейтін Құрекең.
Ол кісіден тәлім алған әрі қызметтес болған серіктері дүние кешкен ағаларымыз Төлеубай Ыдырысов, кіші Құрекең – Құрманбек Әбілдаев, Әбиболла Ахметов және қазір арамызда жүрген Бекмырза Баймаханов әр материалды әбден бабына келтіргенше, тыным таппайтын
Әсіресе, әлгіндей «ауыл ішінің ауызекі сөздерінің» кірігіп кетпеуіне ерекше мән беріп, әр мақаланы бөтен сөзден ерінбей-жалықпай аршуға тырысатын Жоғарыда айтылғандай, «атбасын бұрды», «атсалысты» секілді сөздер ұшыраса қалса, ол кісілер: «бұл үлкен сәйкессіздік, мұны бейнелеу, әсірелеу деуге де келмейді, мұның аты кемсіту ғой, сонда бұлар анау жылдардағы ауылдың бригадирі ме екен, әлде бейсаубат қыдырмашылар ма екен, жоқ, сөз заманына лайық болу керек» дер еді.
Қазір орынды-орынсыз, бастырмалата, лекіте сөйлеу, көпсөзділік дағдыға айналып барады
Менің байқауымша, біздің радиожурналистеріміз өздерінің орыс әріптестерінің сөйлеу мәнеріне, ма­қамына еліктейтін секілді
Бұл – ұшпаққа шығармайтын жол
Қазақ радиосы өзінің дауысын, өзінің мақамын табуы, өзіне тән стиль қалыптастыруы керек
Әрине, ол стильдің байсалды да байыпты болғанын қалар едік
Тікелей эфирге шығатын журналистердің сөйлеу мәнерін ұштауды да естен шығармаған дұрыс
Кей кездерде тыңдаушылардың хабар жүргізушінің мақамы мен сөйлеу мәнерінің әлсіздігінен әңгіменің байыбына жете алмай қиналатын кездері де жиі
Сондықтан да олардың эфирдегі сөйлеу дағдысын қалыптастыруға да көңіл бөлу керек сияқты.
Әлбетте, электронды ақпарат құралда­рының жұмысы ерекше ептілікті, ора­лым­дылықты, шамдағайлықты, керек десеңіз, бейімділікті қажетсінетін кәсіп екені мәлім
Әсіресе, тілге келгенде, абай болған абзал, ең бастысы, аузымыздан шыққан әр сөздің ауаға сіңіп, жоқ болып кетпейтінін, жүздеген адамдардың санасында жаңғыратынын ес­тен шығармау қажет
Керегіне қарай, тек тіл мәселесімен шұғылданатын арнаулы топ жасақтау немесе әдеби редактор іріктеу керек болар? Ақпарат құралдарының басшылары мәселені байыбына жете зерделеп, бұл бағытта нысаналы шаралар белгілесе, нүр үстіне нұр.
Сырбаз сөйлеймін деп сырғақ сөйлеу­ден, маңғаз айтамын деп мағынасыздыққа ұрынудан, әсерлеймін деп әсірешілдікке ойысып кетуден, жымдастырамын деп жа­да­ғайлыққа ұшыраудан сақтануымыз керек
Бұл ретте әрдайым өткен тәжірибеге көз жүгіртудің артығы жоқ
Бұл – ешқашан естен шығаруға болмайтын өте маңызды мәселе
Сөз мәдениеті мен тіл тазалығы – ұдайы жетіле беретін әрі дами беруге тиіс, тоқтау мен тоқырауды білмейтін толассыз үдеріс.
Сонымен қатар бұл – өте кең, алуан салалы тақырып
Әліпбиді жетілдіру, қысқарған атауларды реттеу, диалект сөздерді, архаизм­дерді жаңғырту (бұл енді ғана есе теңдік алған біздің тіліміз үшін өзекті проблема), сондай-ақ нақты терминдер мен шартты терминдер проблемасын ой елегінен өткізу – алдымызда тұрған үлкен мәселелер
Мұның өзі – тіл мамандарының, баспасөз қызметкерлері­нің ғана емес, барша қауымның белсене қатысуын қажетсінетін тақырып әрі күн тәртібінен тіліміз барда түспейтін тақырып.
Кеңес ЮСУП
Астана
