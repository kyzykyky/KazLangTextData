
Нұрсұлтан Назарбаев:
Астанадағы «Қазақ елі» монументінің алдында астаналықтар мен елорда қонақтары Мемлекет басшысы – ҚР Қарулы күштерінің Жоғарғы Бас қолбасшысы Нұрсұлтан Назарбаевтың қатысуымен еліміздің Конституциясы күніне және ел Тәуелсіздігінің 20 жылдығына орай өткізілген әскери парадты тамашалады
Еліміздің тыныштығын мүлт жібермей күзететін жауынгерлеріміздің айбынды күшін өз көздерімен көруге мүмкіндік алды.
Бір аптадан бері қабағын ашпай түнеріп тұрған Арқаның аспанында бұл күні – бір шөкім бұлт жоқ
Күн шайдай жарқырап, барынша сәулелі нұрын шашып, елдің жүзіне жылы шырай кіргізген
Барабаншылардың дүрсілдете ұрған барабан даусымен қаз қатар тізілген әскери колонна еліміздің әскери қуатының мықтылығын көрсете, әскери шеруге дайын екендіктерін хабарлағандай Бас алаңға бет алып келеді
Дауыс күшейткіштен саңқылдаған диктордың даусы алаңға ҚР Мемлекеттік Туының шыққанын хабарлады
Осыдан кейін сап түзеген әскерилер мен мінбер алдынан жылжыған ҚР Мемлекеттік Туын көтерген топ парад басынан орын алды
Биылғы әскери шерудің ерекшелігі сол – Қорғаныс министрі Әділбек Жақсыбековке әскерлердің әзірлігі туралы парад қолбасшысы баяндағаннан кейін, ҚР Қарулы Күштерінің Жоғарғы Бас қолбасшысы Нұрсұлтан Назарбаев колонна бойымен жауынгерлердің алдынан жүріп өтті
Еліміздің Қарулы Күштерінің сапындағы жауынгерлер Жоғарғы Бас қолбасшыны ерекше ықыласпен қарсы алды
Мұнан кейін мінберге шығып сөз алған Елбасы барша қазақстандықтарды мерейлі мерекемен құттықтады.
– Тәуелсіздігіміздің айшықты айғағы болған Ата Заң тәуелсіздіктің теңдессіз тартуы
Баршаңызды осы ұлық мереке­мен, Конституция күнімен шын жүрегім­мен құттықтаймын
Халық биліктің қайнар көзі, Конституция көптің киелі сөзі
Қазақстан халқының қалауымен келген негізгі Заңымыз тәуелсіздікпен егіз ұғым
Біз кемел Конституцияны қауіпсіздік арқылы қабылдадық
Ата Заң біздің азаттық алғалы атқарған барлық істеріміздің алтын таразысы болып табылады
Бүгінде дүниежүзі мойындаған өркенді өнегелеріміз Ата Заңымыздың аясында жүзеге асып келеді
Біз Тәуелсіздік арқылы саяси маңызы бар орасан зор жетістіктерге қол жеткіздік
Ұлы далада жаңаша тұрпатты мемлекет құрып, ұлысты ұйыстырдық.
Еліміздің іргесін бүтіндеп, шекарамызды бүтіндедік
Экономикалық әлеуетіміз еселеп артып, шуақты Отанымыз береке мен бірліктің киелі мекеніне айналды
Арқаның төсінде азаттығымыздың асқақ нышаны болған әсем Астананы тұрғыздық ,– деген Президент, еліміздің әлем жұртшылығының алдында мерейі артып, абыройы асқақтағанын, оның дәлелі ретінде өткен жылы елордада өткен ЕҚЫҰ Саммиті, Азиада ойындары, ШЫҰ мен Ислам Конференциясы Ұйымының басқосуларын атады
«Біз осылайша Тәуелсіздіктің жиырма жылында Қазақ елін дүниежүзіне паш еттік
Ата Заң арқылы асқар асуларды алған біз бүгінде жаңа кезеңге қадам бастық
Еліміз енді инновацияларға негізделген, индустриялық даму жолына бет алды
Сондықтан біз баянды істеріміздің бастауы болған бас құжатымызды ардақтауымыз керек
Конституция күнін соңғы жылдары, өзге мерекеден ерекше атап өтуіміз бекер емес
Қазақ елі монументінің алдында әскери парад мемлекетіміздің айбынын асырып, қуат күшін тасытатын дәстүрлі шараға айналды».
Айтқандай, биылғы әскери шеруге Құрлық әскерлерінің, Әуе қорғанысы күштері мен Әскери-теңіз күштерінің, Ішкі әскерлер мен Шекара қызметінің, Республикалық Ұлан мен Төтенше жағдайлар министрлігінің ең үздік әскери қызметшілері қатысты
Еліміздің Жоғарғы Бас қолбасшысы сарбаздарға қарата сөйлеген сөзінде, ен даланы еркін жайлаған елімізде ежелден ерлердің еншісі Отан қорғау болғандығын сөз етті
«Бабадан құтты мұра болған бұл қастерлі борышты бүгінде антқа адал ерлер атқаруда
Өскелең ұрпақ елі үшін қасық қанын қиған жаужүрек бабаларымыздың даңқты жолын лайықты жалғастыруда
Байтақ жеріміздің, бейбіт еліміз­дің тыныштығын қас-қақпай күзету қашанда мерей­лі мәртебе, асқақ абырой
Біздің ұлт әскеріміздің ұлыстық берік қорғаны тәуелсіздіктің мығым тірегі
Мемлекет айбынды армиямыздың әрдайым қынаптағы қылыштай дайын болуына зор мән береді
Бүгінгі шара соның жарқын айғағы»
Еліміздің күні бүгінге дейінгі қол жеткізген жетістіктері мен егемен ел болғалы атқарылған тындырымды тірліктерін тілге тиек еткен Мемлекет басшысы – Жоғарғы Бас қолбасшы сөзінің соңында барша қазақстандық қауымды күллі мұсылмандардың ұлық мерекесі Ораза айтпен құттықтады.
«Тәуелсіздіктің жиырмасыншы жылындағы бүгінгі Конституция күнінің маңызы айрықша
Бүгінгі мерейлі мереке дүниежүзі мұсылмандарының ұлық мейрамы Ораза айтпен тұспа-тұс келіп отыр
Еліміздегі мұсылман жамағатын қасиетті мерекемен шын жүректен құттықтаймын
Ата Заңды ардақ тұтқан өнегелі елім өркендей берсін! Тәуелсіздігіміз тұғырлы, Конституциямыз ғұмырлы, елдігіміз мәңгі болсын! Ұлттық армиямыздың айбыны арта берсін! Отанымыз Қазақстан жасасын! Мереке құтты болсын!»
Міне, осыдан кейін Бас алаңда әскерилердің салтанатты шеруі басталды
«Бұл ән бұрынғыдан өзгеше» дегендей биылғы шерудің біраз ерекшеліктері бар
Оның алғашқысы әскерилер биылғы парадқа су жаңа үлгідегі формамен шықты
Келесісі, қазақстандықтар бұған дейін бұрын-соңды көрмеген жасақтар мен жаңа әскери техниканы еліміздің Бас алаңынан бірінші рет тамашалады
Жалпы парадқа 2500 әскери қызметкер, 130-дан астам қару-жарақ пен әскери техника, 60-тан астам ұшақ пен тікұшақ қатысты
Парадты Кеңес Одағының Батыры, Халық Қаһарманы, армия генералы Сағадат Нұрмағамбетов атындағы Республикалық «Жас ұлан» мектебінің жас барабаншылар ротасы аш­ты
Олардан соң Қорғаныс министрлігі Орталық аппаратының офицерлері, Құрлық әскерлерінің офицерлері, «Оңтүстік» және «Шығыс» өңірлік қолбасшылығының әскери қызметшілері бірінен соң бірі тізбектеліп өтіп жатты
Мұнан кейін алаңда «Батыс» өңірлік қолбасшылығы әскери қызметкерлері мен Құрлық әскерлерінің жауынгерлері сап түзеді
Тұрақты дайындықтағы құрамалар арасындағы үздіктер санатындағы қазақстандық «қара береттер» бригадасының жауынгерлік дәстүрлері мен ерлікке толы тарихы теңіз әскерлерінің мақтанышы
Ал «Бізден басқа ешкім» емес деген ұранды жалаулатқан Қарулы Күштер Жоғарғы Бас қолбасшысының резерві – Аэроұтқыр әскерлері ұлттық мүддені көздейтін кез келген тапсырманы орындауға әзір
Биыл әскери шеруге алғаш рет қатысып отырған мергендер жасағы салқынқандылық, төзімділік секілді игі қасиеттерді бойларына сіңірген
Шеруге өзінше бір қырымен көзге түскен әйел әскери қызметшілерінің тобы
Екі топта сап түзеген жаны – нәзік, бірақ рухы – мықты қыздарымыздың алғашқы легімен санитарлық нұсқаушылардың топтастырылған ротасы жүріп өтті
Келесі кезекте – ер азаматтармен қолдарына қару алып, жауынгерлік тапсырмаға баратын ару қыздарымыздың әскери жасағы адымдады
Міне, осылайша, көз алдымыздан сап түзеп өтіп жатқан жауынгерлік топтардың шеруін Қазақстан әскері құрамалары мен бөлімдерінің қару-жарағы мен әскери техникасы жалғастырды
Бас алаңды Қарулы Күштердің Т-72Б маркалы негізгі танкісі, сосын Құрлық әскерлері қаруының жаңа үлгісі – танкке қолдау беретін жауынгерлік машиналар­дың легі алаңға бет алды
Бұл жауынгерлік машина да парадқа тұңғыш рет қатыстырылып отыр
Парадқа келген жұртшылық көз алдарында тізбектелген еліміздің Қарулы күштерінің әскери техникасының қуатын таңданыспен тамашалады
Олар жойқын күші бар оқ дәрілерді пайдаланатын, жауынгерлік және транспорттық тиегіш машиналардан тұратын «Буратино» деп аталатын ТОС-1 ауыр от шашу жүйесі, БМП-2 жауынгерлік машинасы, «Стрела-10М» зенитті-зымырандар кешені, өздігінен жүретін «Штурм-С» танкке қарсы зымыранды кешені, жетілдірілген «БТР-82А», «БТР-80А» бронды транспортерлары, 122 миллиметрлік Д-30 гаубицалары, жеті дүркін оқ ататын 152 миллиметрлік «Мста-Б» гаубицалары, аңызға айналған «Катюшаның» жалғасы «Смерч», «Град», «Ураган» реактивті жүйелері, 240 миллиметрлік «Тифан» тралында орнатылған «Тюльпан» минометі
Мұндай қару-жарақ түрлері мен әскери техниканы көргенде таңданысыңызды жасыру тіптен мүмкін емес
Ал әуе шабуылына қарсы Қорғаныс Күштерінің айбатты қарулары – С-125, С-200 және С -300 зенитті-ракеталық кешендері ҚР ҚК Әуе қорғанысы күштерінің бірден-бір мақтанышы
Көк жүзінде үстемдік ете қалықтаған авиацияның шеруі ерекше көз қарықтырды
«Ми-17» тікұшақтары бастаған әуе шеруінен қазақстандықтар МИ-24 жауынгерлік тікұшақтарын, МИ-26 ауыр әскери-транспорттық тікұшағын, МиГ-29 шабуылдаушы ұшақтарын, әскери-транспорттық авиацияның Ту-15, Ту -134 және Ил-76 ұшақтарын, Ан-26 әскери-транспорттық ұшақтарын, Су-25 жойғыштарын, шабуылдаушы қағушылардың МиГ-31 ұшақтарының өнерлерін тамашалауға мүмкіндік алды
Жұртшылық қауымды қайталанбас әсерге бөлеген әуе шеруін Су-27 ұшақтарының легі аяқтады
Олар ұшудың «Бәйтерек» атты жоғары әдісін сағатына 800 шақырым жылдамдықта орындап, көк аспанда «Нестеров петлясы» тәрізді аса қиын фигураны жасады
Осыдан кейін әскери парадты топтастырылған әскери оркестрдің әуені аяқтады
Бұл күнгі мәдени шаралардың жалғасы Елбасының қатысуымен Тәуелсіздік сарайында өткен мерекелік концертпен ұласты
Кешкісін астаналықтар мен елорда қонақтары Ата Заңымыздың айбынды мерекесі мен Тәуелсіздігіміздің жиырма жылдығына арналған отшашуды тамашалады
Жалпы, әскери шеруді көргенімізден түйген түйініміз – мынандай мықты, қуаты күшті қарулы қүшіміз, әскери техникамыз барда еліміздің шекарасы берік, іргесі мықты болатыны анық.
Бейбітгүл Әбдіғаппарқызы
