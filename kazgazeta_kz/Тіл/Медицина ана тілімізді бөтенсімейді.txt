Медицина терминдерінің қазақ тілінде қалыптасуы өте күрделі үдеріс екені белгілі
Оның күрделілігі мынадай жайттармен байланысты деп ойлаймыз: біріншіден, медицина ғылымының өзі тірі ағзаның қызметінің бұзылуын қалпына келтіру секілді қиын мәселені зерттейді
Осыған сай оның мазмұнын анықтайтын метатілі де оңай бола алмайды
Екіншіден, медицина ғылымының сөздік қорының негізгі бөлігі грек, латын тіліндегі лексикадан тұратын болса, оны қазақ тілінің заңдылықтарына ыңғайлау және оны дәл беретін атау сөз табу жеңіл жүзеге аспайды, себебі медицина мамандарын дайындауда оқу, оқу-әдістемелік құжаттардың басым бөлігі орыс тілінде
Үшіншіден, медицина тілінде тірі ағзадағы химиялық, биологиялық өзгерістер сол салада арнайы білімі бар тұлғаларға ғана түсінікті болғандықтан, қазақша таңдалған термин сөздің де көпшілік бірден ұғып кетерлік сипаты бола қоймайды

Медицина терминдерінің қазақ тілінде қалыптасуын сөз еткенде назар аударатын тағы бір мәселе – әдеби тіл нормасынан ауытқудың болуы
Тілдің өзіне тән заңдылықтары мен жалпы ұстанымдарын сақтай отырып, медицина терминін жасауда тілдің кей деңгейлерінде нормадан ауытқу ұшырасады
Бұл кезде терминологияның өзі жалпы әдеби тілдің дамуына белгілі бір дәрежеде әсер ететіндігі байқалып жүр
Бұл, әсіресе терминологиялық сөзжасамға тән.
Қазіргі дәрігерге қаралу барысында құжаттардың қазақ тілінде толтырыла бастауы, дәрі-дәрмектерді пайдалануға берілетін нұсқаулықтардың қазақ тілінде жазылуы мен оқылуы медицина саласында қазақ тілінің қолданылу аясының кеңігенін көрсетеді
Соңғы кезеңдегі медицина саласында қазақ тілі сөздерінің терминденуіне қатысты жарияланған ғылыми зерттеулерді оқи отырып мынадай тұжырым жасауға болады деп ойлаймыз: медицина саласындағы термин сөздердің қазақша қалыптасуының бастау көзі – қазақ тілінің төл сөздері мен сөз тіркестері, өзге тілден енген кірме сөздер, дайын үлгіде қалыптасқан (стан­дартты) терминэлементтер: халықара­лық термин сөздер, сөзжасам­ның синтаксистік және морфологиялық тәсілдері.
Медицина терминдерінің қалыпта­суында терминжасамның барлық тәсілдері қолданылады
Дегенмен, жалпыхалықтық тілдің сөздің құрамында көпмағыналылық, ­синонимдес атаулар көп, олар термин таңдауда өз ықпалын тигізіп отырады
Мысалы, туберкулез атауының қазақ тіліндегі баламасы, жалпыхалықтық тілде көкірек ауру, құрт ауру, көксау, өкпе ауруы, көкірек бұзылуы, көкірек кұрты болса, радикулит – бел ауруы, құяң, шойырылма, зуд – ашу, қышыма, қышып дуылдау, т.с.с.
Мысалдар көрсетіп тұрғандай, қазақ тілінің сөздік қоры медицина тілін қазақшалауға толық мүмкіндік бере алады
Тек оны өз мағынасында, ғылыми мәнін ашуға мүмкіндік беретін тілдік ортаға енгізіп, термин саласында бекітіп айналысқа енгізу керек.
Бір сөзбен айтар болсақ, қазақ тілінің меди­цина тілі саласында қолданылу қары­мын қоғам терістемейтінін байқауға болады, бірақ осы бағытта қазақ тілінің бай сөздік қорын пайдаланып, керек сөзді тауып, нормаға түсіріп қолдана білуде шеберлік, асқан жауапкершілікті талап етіледі.
Шұға ОТАРҒАЛИЕВА,
С.Бәйішев атындағы Ақтөбе университетінің магистранты
