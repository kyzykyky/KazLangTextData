Жуырда Елордада Мәдениет және ақпарат министрлігі Тіл комитетінің ұйымдастыруымен «Ұлты қазақ азаматтардың аты-жөнін рәсімдеуді реттеу мәселелері»  тақырыбында республикалық дөңгелек үстел өткендігін хабарлаған болатынбыз
Аталған басқосуға Парламент Мәжілісінің депуттаттары, Үкімет жанындағы Мемлекеттік ономастика комиссиясының мүшелері,  ғалымдар мен зерттеуші-мамандар, АХАЖ бөлімдерінің, Халыққа қызмет көрсету орталықтарының, орталық атқарушы органдардағы тіл дамыту құрылымдарының басшылары қатысып, кісі есімдерін қазақ тілінде жазуда орын алып отырған олқылықтар жайын жан-жақты талқылаған еді.
Дөңгелек үстелді ашып, кірсіпе сөз сөйлеген Тіл комитетінің төрағасы  Ербол Шаймерден, қазақ есімдерін жазған кезде ғылыми негізде линвист мамандардың талабының орындалмау салдарынан орын алып отырған кемшіліктерді сөз етті
Мысалыға, бір ғана Мөлдір есімін мемлекеттік орындарда 13 түрге түрлендіріп жазып беру фактісі анықталған
«Мөлдір, Мөлдер, Молдир, Мулдир» деп кете береді
Бұл олқылық «Мөлдір» есімінің қазақша жазылуының нормасы жоқтықтан емес, соны жазып отырған мекемедегі азаматтардың сауатсыздығынан жол алған
Демек, ол жерде жеткілікті мөлшерде ережелер мен құжаттар болмаған
Мәселе оның нұсқасын өзгертуде емес, жазылуында болып тұр
Орыс тіліндегі жазылуында да қазақ тіліндегі жазылуында да бірізділік жоқ
Сосын, шетелден келген қандастарымыздың ата-тегіне байланысты мәселелер көп
Қытайдан келген қандастарымыздың құжатына тегі жазылмай тек қана есімі жазылып келеді
Олар елге келіп құжат алған кезде біраз қиындықтарға тап болып жүр.
– Соңғы кезде жалпы ұлты қазақ азаматтардың, әсіресе оралмандардың осы мәселе бойынша арыз-шағымдары көбірек түсіп жатыр
Бұл ретте БАҚ-да да сыни пікрлер жарияланып жүр
Қазір ұлты қазақ азаматтардың жеке куәліктерінің 90 пайызы орыс тілінде толтырылған деген деректер бар
Ал қазақша толтыратын кезде осы мәселеге байланысты қиыншылықтар туындап жатыр, – деп бірнеше мысалдар келтірді.
Қазақ есімдерін зерттеп жүрген ғалымдардың бүгінгі күнге дейін шығарған бір энциклопедиялық сөздігінде 60 мыңға жуық қазақ есімдері жиналған екен
Осы есімдердің арасынан ат таңдау әрбір қазақ азаматының өз еркіне берілген
Десекте, қазіргі таңда аты-жөнімізді сауатты, орфографиялық және ұлттық үлгіде жазу мәселесі тұрғысынан оның орысша, ағылшынша тағы басқа тілде түрлі құжаттарда таңбалау тұрғысынан  туындап жатқан мәселелер жеткілікті
Осы ретте А.Байтұрсынов атындағы Тіл білімі институтының мамандары «Қазақ азаматтарының аты-жөнінің емле ережелері» жайлы жобасын дөңгелек үстел басына талқылауға ұсынды.
– Біріншіден, 70-80 жыл немесе туылғалы бері аты-жөнін орысша жазғызып алған я болмаса төлқұжат алған күннен бастап фамильясының орыс тілінде жазылғанын көріп келген адамдардың ішінде өзінің аты-жөнінің қазақша жазылуын қораш көретін адамдар бар
Бұл бүгінгі қоғамның, бүгінгі өмірдің шындығы
Сосын, пәленбай жыл -ов, -ев деген фамилияны алып келген адамдар неге осы уақытқа дейін өзінің тегіндегі -ов, -евтен арылмайды
Оларға уақыт жетпей жатқан жоқ
Мәселе басқада
Сонау 1930-жылдардан бастап екі-үш ұрпақ қазақ өзінің аты-жөнін орыс тілінде жазуға келісті
Ол адамдардың, көзі үйренді, құлағы сенді, құжаттарға енді, – дейді Шерубай Құрманбайұлы.
Тіпті қазақтың мемлекет қайраткері Әліби Жангелдиннің ұлы Тіл білімі институтына, Тіл комитетіне бірнеше рет хат жазып «Менің әкемнің құжатында ол өмір бойы фамилиясы Джангелдин болып келген, ал оның атына берілген көшеде Әліби Жангелдин болып жазылыпты
Бұл тарихи құжат – сондықтан сол қалпында қалсын» деген ұсыныс айтқан екен
Сол сияқты, туылғанынан аты-жөні орыс тілінде жазылып келген азаматтар өте көп
Ең алдымен біздің психологиямызды мұндай мәселеге ұлттық үлгі тұрғысынан қарау үшін, адамның сана-сезімінде белгілі бір өзгеріс болуы керек екен
Қазір Құдайға шүкір, аты-жөнімізді ұлттық үлгіде жаза бастадық
Бірақ осы аты-жөнді жазуда үлкен орфоргафиялық қателерге жол беріп алдық
Бір есімнің бірнеше түрде таңбалануы
Мәселен, Ғали, Қали Али деген араб тілінен енген сөздерде, Мұхаммедқали, Мұхаммед, Махамбет деп бір есім түрлі үлгіде жазылады
Екінші аты-жөнді жазудың үлгілері тым көбейіп кеткен
Біздің аты-жөнімізді жазудың 16 үлгісі бар екен.
Ұлтымыздың елеулі бөлігі әлі күнге «ов, ев, ова»-дан айрылған жоқ
Оның қатарында өзіміз де бармыз
Бұл бірінші үлгі
Екінші үлгі, орыстың «ин, ина» қосымшасын қосып жазу
Мәселен, жазушы Мұхтар Мағауиннен бастап мысал келтірсек,  Ерлан Бекхожин, Сағира Қанафина деп кете береді
Үшінші «ұлы, қызы» қосылып жазылады
Мәселен, Сабыржан Шүкірұлы, Дихан Қамзабекұлы
Бұл үлгіде біршама кең тарала бастапты
Ал мұндай үлгімен Кеңес Одағы кезінде 2-3-ақ адамның аты-жөні жазылған екен
Олар, Бауыржан Момышұлы, Шона Смаханұлы және Балғабек Қыдырбекұлы
Төртінші үлгі қосымшасыз жазу, Шерхан Мұртаза, Белқожа Жанұзақ, Ғалым Сүлеймен, Айхан Шәріп
Бесінші үлгі «тегі» сөзін қосып жазу, Айтбай Сәулебектегі, Мейрамгүл Жанбөбектегі, Бекен Албартегі, Көкеш Сармолдатегі, Мәкен Уақтегі, Аманқос Мектептегі тағысын тағылар
Алтыншы үлгі Ілік және Тәуелдік жалғауының түрік изофетімен жазылуы
Бұлар, Әбдіраштың Жарасқаны, Төтенайдың Базарбегі, Тіней Оразбайдың Файзолласы, Мұртазаның Файзолласы
Жетінші Шығыс септігімен жазылатын марқұм Мырзабектің Сапарханы
Сегізінші парсының «и» жұрнағын қосып жазу, Әріпбек Жангелди, Айтбай Сейхуни, Нәзипа Шалауи т.б
Тоғызыншы, туған жерін, қаласын көрсетіп жазу, Әкім Тарази, Тұңғышбай әл-Тарази т.т
Оныншы үлгі руын көрсетіп жазу, Майра Керей, Нұрлан Албан, Ахмет Төре т.б
Онбірінші үлгі «мүбірі» деген сөзді қосып жазу, ол Орынбай Бекжан мүбірі
Кейін ата-баба сөздерін қосып жазу, Сапар Байжан ата, Кәрі шал Атан ата, Әбіл Дихан баба
Содан кейін, орыстық үлгідегі сияқты, тұрмысқа шықса өзінің қыз кезіндегі фамилиясы мен күйеуінің фамилиясын қосып жазу үлгілері келеді
«Немересі» дегенді қосып жазу, Алмира Намиранемересі деп қойған
«Келіні» сөзін қосып жазу, Мағрипа Пәрменкеліні
«Әулет» сөзін қосып жазу, Аманғазы Кәрібжан әулеті
Міне осылайша қазақтың аты-жөнін жазуда бірізділік жоқ.
Енді өзіміз жақсы білетін орыс халқының фамилия жазу үлгісіне қарасақ, орыстарда ов, ева және ин, ина жалғауымен жазылатын азаматтардың басым бөлігі осы екі-ақ үлгіні ұстанады
Ал жаңағы мысалға келтірілгендердің біз қайсысын ұстанамыз дейтін болсақ бұл үлкен мәселе.
– Көрші елдерді алып қарайтын болсақ, армян халқында Саркесян, Джигерханян, Петросян деген әйгілі фамилиялар кең тараған
Грузиндерде ұлы деген мағынаны білдіретін, «дзе» қосымшасымен жалғанатын Кикабидзе, Шевернадзе, Маладзе дейтін және ұлы, баласы дейтін мағынаны білдіретін «швили» сөзі қосылып жазылады
Бұл грузиндердің ең кең тараған фамилиясы
Корей халқын алып қарайтын болсақ, Пак, Ли, Чоль, Цой деп қысқаша фамилиялар
Мұның бәрін мысалға келтіріп тұрғаным, кісі есімдері бұл сол ұлттың төлқұжаты
Қазір біз Саркисьян дейтін болсақ, грузин ұлтының өкілі екенін бірден танимыз, – дейді өзіміздің аты жөнімізді жазудағы бірізділіктің жоқтығына ашынған Тіл институтының директоры.
Соңғы кездері, аты-жөнімізді бөліп жазу, қосып жазу емлесі де пайда болған
Егер ол біріккен сөз болатын болса, әрбір мағына мен түбірді бас әріппен жазатын болсақ, онда біздің аты жөніміз арабтардікінен де ұзын болуы мүмкін
Мысалы баспасөзде көп көрініп жүрген есімдердің басында Көпен Әмір-Бек, Хасен Қожа-Ахмет, Мәдина Нұр-Мұхаммед, Гүлмира Мырза-Ғали, Серік Аббас-Шах деген атаулар бар
Тіпті бір азаматтар Дархан деген бөлуге келмейтін атты сызықшамен жазу «модаға» айналып бара жатқан соң Дар-Хан деп бөліп жазуды шығарыпты.
Тіл институтына фамилиясы Арақбаев деген зейнет жасындағы кісі келген
Ол азаматтың әкесінің аты «Орақ» екен,  енді тегін өзгертейін десе оны өзгерте алмайды
 Өйткені, есімінің ұлттық негізі аты-жөні өзгерсе зейнетақы қорларының жұмысын және жылжымайтын мүліктерін рәсімдеу барысында дәлелдеу мүмкін болмай қалады екен
Осы секілді, Көккөзов деген кісі «Куккузов» атанып жүр
Оны түзетуге жіберсе, «аты-жөніңіздің мағынасы семантикалық жағынан түгелімен өзгеріп, сіз ұлттық тұрғыдан басқа азамат болып шыға келесіз
Сондықтан өзгертуге болмайды» деп қайтарып жіберген
Ал бұл кісінің атасының аты Көккөз, бірақ қолында оны растайтын құжаты жоқ болғасын дәлелдей алмаған
Міне осындай келеңсіздіктерді заңды түрде қарау керек
Халқымыз есімге бай десек те, бір есімді бірнеше түрде бұрмалап жазу қатты белең алып келеді.
– Қатенің бәрі қазақ және орыс тілдеріндегі орфоргариялық және фонетикалық  жүйенің сәйкес келмеуінен орын алып отыр
Мәселен, Ғайса, Иса деген есімдерден Ғайсин, Исин деп жазып, орыс тілді жұрнақтарды дұрыс жалғамайды, –дейді Қыздархан Рысберген ханым болса.
Дөңгелек үстел басында тегіміздің дұрыс жазылмауынан орын алған олқылықтарға және Елбасының 1996 жылғы сәуірдегі «Ұлты қазақ азаматтардың тегі мен әкесінің атын жазуға байланысты мәселелерді бекіту тәртібі» туралы Жарлығын Әділет министрлігі дұрыс насихаттамай отырғандығына ашынған Оразкүл Асанғазы, әр министрліктің өзіне бөліп берілген міндеті бар екендігін еске салды
Елбасы Жарлық шығарғанда мүйізі қарағайдай-қарағайдай Рахманқұл Бердібай, Шерхан Мұртаза ағаларымыз бастаған бір топ ұлтжанды азаматтардың жазған хатына сүйенгенін атады
Ал Әділет министрлігі осы жарлық шыққан кезден 2006 жылға дейін халықты былай қойып өздерінің қызметкерлеріне дұрыс насихат жасамаған дейді.
– Заңдық құқы бар Жарлық шыққаннан кейін, қай министрлікке тиісті болса сол министрлік насихаттау керек
Мына жерде -овты, -евті алмайды деп айтылып жатыр
Ол азаматтар алмайын деп отырған жоқ
Олардың шамасы жетпей отыр
Бұл Тіл комитетінің немесе Тілдерді дамыту басқармасының жұмысы емес
Елбасының бұл Жарлығын орындаушы Әділет министрлігі
1996 жылдан бері қарай бұл Жарлық насихатталған жоқ, – деп шырылдайды Оразкүл ханым.
Гректің ұлы ғұламасы Сократ, «өзі қабылдаған Заңды орындамаған елдің келешегі жоқ» дейді
Расында, аты-жөнімізді жазу үлгісінің саны 16-17-ге жетуі бір жағынан ұлттық үлгімізді іздеудің жақсы белгісі болғанымен, бір шетінен ала-құлалыққа ұрынудың жарқын көрінісі
Осыны реттемейтін болсақ, аты-жөнімізге қарап қай ұлттың өкілі екенімізді, аты-жөн жазудың белгілі бір дәсүрі бар ел екенімізді мойындамай қалумыз мүмкін
Сол себепті, біз тегімізді жазудың екі үлгісін асып кеткенде үш үлгісін рәсімдеуге тиістіміз
Оның жолы я «ұлы, қыз» деп жазу керек, я боламаса аты-жөнін ғана жазу керек
Сонда ғана біз аты-жөнімізге қарап қазақ екенімізді, бір үлгіде аты жөнімізді жазатын ел екенімізді, аты-жөніміздің ұлтымыздың төлқұжаты болатын жағдайға жетеміз.
Бейбітгүл ӘБДІҒАППАРҚЫЗЫ
