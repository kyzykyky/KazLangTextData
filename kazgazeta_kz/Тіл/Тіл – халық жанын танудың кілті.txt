Жанболат  Үмбетов, Қостанай облысы  Тілдерді дамыту  басқармасының бастығы:
1
Азаттықтың таңы атқалы 20 жылдың жүзі болды
Осынау тәуелсіздігіміздің тұғыры бекіп, еліміз еңсесін көтерген тұста мемлекеттік тілдің мәртебесі үшін біраз  ауқымды істердің атқарылғаны анық
Осы уақыт аралығында  тіл мәселесі төңірегінде  облыста  жүзеге асқан жұмыстарға тоқталып өтсеңіз.
2
Тіл мәселесін шешуде  түрлі кедергілердің де кездеспеуі мүмкін емес
 Соларды атап  айтсаңыз.
3
Тәуелсіздіктің торқалы тойы қарсаңында мемлекеттік тілдің   мәртебесі  аясында облыс көлемінде атқарылар  бірқатар шаралардың   жоспарымен  бөліссеңіз.
1.Биыл Қазақстан Республикасы Тәуелсіздігінің  жиырма­жылдық   мерекесін атап өтеді
Бұл уақыт  мемлекет тарихы үшін  қысқа кезең, бірақ  осы жиырма жылдың ішінде жеткен жетістіктерімізбен елімізді бүкіл әлемге таныттық
Экономикамыз  дамып, халықтың әлеуметтік жағдайын түзеттік
 Ұлттық саясатымыздың бағытын анықтадық
Соның ішінде тіліміз де тұғырына қайта қонды.
Қостанай облысында тіл саясатын іске асыру мақсатында 2001 жылы тілдерді қолдану мен дамытудың 2001-2010 жылдарға арналған «Асыл мұра» бағдарламасы қабылданып, 2007 жылы оған өзгерістер енгізілді
Ал аудандар мен қалаларда  аймақтық  бағдарламалар қабылданды.
Мемлекеттік тіл саясатын  жүзеге асыру бойынша  көптеген  іс-шаралар өткізіліп тұрады, бірақ  бұл саладағы ең маңызды бағыт – азаматтарды мемлекеттік тілге оқыту деп санаймын
Өйткені іс қағаздарын мемлекеттік тілге көшіру табыстылығы азаматтардың қазақ тілін білуімен тікелей  байланысты
 Тілді  үйренуге  мемлекет тарапынан  барлық жағдайлар жасалуда, тек мемлекеттік  қызметшілерге  қатаң талаптар қоятын кез келді
Соның бір көрінісі –  мемлекеттік тілді білу деңгейін бағалаудың Қазтест жүйесін  іске қосу уақыты жетті.
Мемлекеттік тілді игеру ісінен ешкім тыс қалмайды, осының айғағы ретінде  Қостанай облысында жұмыс істейтін 17 этномәдени орталық жанындағы 9 жексенбілік мектепте өзге ұлт өкілдері  өз тілдерімен қатар қазақ тілін  үйреніп жүр.
Соңғы жылдары мемлекеттік бағдарлама шеңберінде қазақ мектептері  салынуда
 Тек қана Қостанай облысында төрт жыл ішінде жаңа 12 қазақ мектебі ашылды
Бұл – қазақ  тілінде білім алуға ниеттенгендер қатары артқанының белгісі, соның ішінде  өзге ұлттар балаларының  саны  да көбеюде
Мектепке дейінгі мекемелерде де қазақ тілінде тәрбие алып жүрген балалардың саны өсуде
Қазіргі таңда облыс бойынша 2000-нан астам өзге ұлттың бүлдіршіні  қазақ тілінде тәрбие алып жүр
Бұл үрдіс ата-аналар қауымдастығы арасында   дұрыс көзқарастың пайда болғаны және олардың еліміздің болашағына нық  сеніммен қарайтындығының айғағы болып келеді.
Осы бағытта облыс әкімі Сергей Кулагиннің бастамасымен  өзге ұлт  оқушыларының мемлекеттік тілді меңгеруіне орай «Тіл шамшырақтары» атты байқау  ұйымдастырылып, үздіктерін  облыс әкімінің грантымен  ынталандыру бас­талды
 Байқаудың  басты міндеттері – оқушылар арасында қазақ халқының  бай мәдениеті, тарихы, тілі туралы біліммен сусындату, өскелең ұрпақ  бойында патриотизмді дамыту
2009-2010 жылдар аралығында  осындай 8 байқау өткізіліп, оларға   мыңнан астам мектеп  және арнайы мамандандырылған  білім мекемелерінің оқушылары қатысты
Аталған шара биыл  Тәуелсіздіктің жиырма жылдығына арналған  әлеуметтік маңызы зор  іс-шаралар шеңберінде   «Тіл және тәуелсіздік» тақырыбында өткізілгелі отыр
Сонымен қатар конкурс нәтижесінде  ең үздік оқушылармен қатар  оларды  қазақ тіліне оқытып жүрген  мұғалімдерінің де ерен еңбектері  өз бағасын алады.
Жазғы ұзақ демалыс  кезінде көп жағдайда қажетті деңгейдегі тілдік ортаның  болмауы себебінен  көптеген оқушылар оқу жылы  бойы қазақ тілі пәні бойынша алған  білімдерін  ұмытуы мүмкін
Әдетте ұстаздар тілдерді оқыту үрдісі үшін  үзіліссіз оқытудың маңызы зор екенін жақсы біледі
Осы мәселені шешу үшін  біздің облыста 2007 жылдан бастап балаларды   ойын арқылы  қазақ тіліне оқыту бойынша арнайы бағдарламалар әзірленіп, республикада алғаш болып жазғы балалар сауықтыру лагерьлерінде демалушы балаларды қазақ тіліне оқыту сабақтары ұйымдастырылды
Ал аталған сабақтар ұстаздардан өзгеше көзқарас, әдіс-тәсіл талап ететін болғандықтан, олар үшін арнайы курстар ұйымдастырылды.
2009 жылдан бастап Ресей Федерациясының Челябі облыстық «Азамат» қазақ қоғамдық ұйымымен  байланысты орнаттық
Облыс әкімінің тапсырмасына сәйкес жыл сайын қандас бауырларымызға  практикалық және әдістемелік көмек көрсетіліп тұрады
Мысалы, 2009-2010 жылдары Қостанай және Магнитогорск қалаларында  Челябі облысының қазақ диаспорасында ана тілінен сабақ беріп жүрген оқытушыларына қазақ тілін оқытудың әдістемелері бойын­ша курстар ұйымдастырылды
Биыл біз Челябі облысындағы қазақ  ұлттық орталықтарының  ана тілдері оқытушыларына арналған арнайы оқыту курстарын ұйымдастыруды жоспарлап отырмыз
Қостанай облысы әкімдігінің лауазымды тұлғалары Челябі облысы үкіметінің  өкілдерімен қазақ тілін   білім жүйесіне енгізу мәселесі бойынша бірқатар кездесулер өткізді
Қазіргі таңда  Челябі облысының 5 ауданында, қазақ ұлтының азаматтары көп шоғырланған елдімекендердің жал­пы білім беру мектептерінде  қазақ тіліне оқыту  жүргізіледі
Оқытушыларға  еңбек ақысы Челябі облысының бюджеті есебінен төленетін болды
Бұрын бұл – болмаған жағдай.
Тіл саясатының қомақты қатпары – ономастика саласы
Бәрімізге айқын, жер-су атаулары – біздің тарихымыз бен мәдениетіміздің көрінісі
Еліміздің өткен ғасыр­лардағы басынан өткерген қилы тағдырының тәлкегінен біздің өңіріміздегі жергілікті тамыры мен дамуының көпғасырлық тарихы бар қазақ атауларының айтарлықтай бөлігі өзге елмен шекаралас болғандықтан, республикамыздың өз­ге аймақтарына қарағанда үлкен транслитерациялық бұрмалау мен өзгеріске ұшырады.
2008 жылдан бастап ономас­тикалық жұмысты жетілдіру мақсатында біздің өңір үшін өзекті «Қостанай облысының топонимикалық картасын» жасау жобасын әзірлеу қолға алынды
Осы жобаны жүзеге асыру мақсатында облыстық бюджеттен арнайы қаржы бөлініп, Қостанай облысының бай тарихы жергілікті ғалымдардың  зерттеу объектісіне айналды.
2.Қазіргі таңдағы еліміздегі орын алып отырған өзекті мәселелердің бірі – көрнекі ақпараттар мен жарнама мәтіндерін рәсімдеуде Қазақстан Республикасы «Тіл туралы» Заңының 21-бабы талабының бұзылуы
Осы орайда басқарманың мамандары облыстағы көрнекі ақпараттың мәтіндерін Қазақстан Республикасы  «Тіл туралы» және «Жарнама туралы» Заңдарының талаптарына сәйкестендіру мақсатында мониторинг-тексерістерді үнемі жүргізіп тұрады
 Былтыр Рудный қаласы бойынша екі сауда орны көрнекі ақпарат өнімдерін жасауда Қазақстан Республикасындағы «Тіл туралы» Заңның 21-бабы талабын бұзғандары үшін әкімшілік құқық бұзушылық кодексі бойын­ша жазаланып, оларға Рудный қаласы мамандандырылған әкімшілік соты Қаулысымен 50 айлық есептік көрсеткіш көлемінде айыппұл салынды
Қаладағы жарнама агенттіктері мемлекеттік тілдегі мәтіндерін облыстық тілдерді оқыту орталығы  мен қалалық әкімдіктің мәдениет және тілдерді дамыту бөлімі мамандарына тексертіп, бекітіп алғанымен, көп жағдайда жарнама мәтінін теруші маман өзге ұлт өкілі болғандықтан жиі қате жіберіп отырады
Осы орайда атап өтетін мәселе – жеке немесе заңды тұлға өздерінің жекеменшігіндегі объектілерге атау бергенде ол туралы ешкіммен келіспейді және кім қандай атау беріп жатқаны ешбір органда тіркелмейді, қадағаланбайды әрі заң нормаларымен реттелмеген
Қаланың әрбір түкпірінде неше түрлі атаулардың пайда болуы да содан
Өкінішке қарай, кәсіпкерлер тарапынан өз елінің патриоты болу деген ұғым толығымен ұмытылған.
Қалалар мен аудандар көше­леріндегі  көрнекі ақпараттарды біріздендіру мәселесін шындап қолға алған уақыт та осы тәуелсіздік алған кезді қамтиды
Осыдан бірнеше жыл бұрын көшедегі жарнамалар орыс тілінде ғана рәсімделетін
Бүгінде жақсы өзгерістерді көресіз
Басқарма мамандары қаладағы негізгі көшелерді, сауда орындарын бақылауға алып, онда «Тіл туралы» Заңның бұзылу фактілері бойынша орын алған кемшіліктерді жедел түзетуді жүзеге асырады.
Ұсыныс ретінде айтарым – «Тіл туралы» Заңда жергілікті атқарушы органдарға уәкілетті органның  құзыретін  беріп,  заңның сақталуына бақылау жасаудың тәртібі туралы ережеге  нақты толықтырулар енгізу қажет
 Сол кезде ғана жергілікті  атқарушы билік өкілдері тіл туралы заңдардың орындалуына бақылау жасап, олардың орындалуын қадағалай  алады
Қазіргі таңда ономастика саласында қолданылатын НҚА-ға (1993 жылғы 8 желтоқсандағы «Қазақстан Републикасының әкімшілік-аумақтық құрылысы туралы» Қазақстан Республикасы Заңына) тиісті өзгерістер мен толықтырулар енгізу және географиялық нысандардың ата­уын мемлекеттік тілде жазу мен орыс тілінде және басқа тілдерде транслитерациялау ережесін әзірлеу өзекті мәселеге айналып отыр
Сонымен қатар ономастикалық жұмысты бірізділікке жетелейтін, осы бағыттағы жұмыстарды жүйеге салатын арнайы заң қабылдау қажет деп санаймын.
3.Мемлекеттік тіл – тәуелсіз­дік нышандарының бірі болып келеді
Қазақстан Республикасы Тәуелсіздігінің  жиырма жылдығына орай  біз   егеменді еліміздің жетістіктерін  насихаттау бойынша ірі  имидждік  іс-шаралар өткізу үрдісіне  белсенді атсалысудамыз
Қазақ халқының  тілін, көркемсөз шеберлігін, шешендік өнерін, салт-дәстүрін насихаттау мақсатында «Атадан балаға» фестивалі тиісті деңгейде өткізілді.
Қазіргі таңда  «Мемлекеттік тіл – мемлекеттіліктің нышаны»  жас­тар форумына  дайындалудамыз
Алдағы уақытта  бірқатар конкурстар өтетін болады
Олардың қатарында  «Тіл – халық жанын  танудың кілті», «Қазақ тілінің үздік оқытушысы», «Мемлекеттік тіл – мемлекеттік тілде», «Абай оқулары», «О.Бөкей атындағы көркемсөз оқу шеберлері», «Тілдер шеруі» фестивалі және тағы да басқа дәстүрлі іс-шаралар.
Қыркүйек айында Қостанай өңірі  Республикалық жастар  форумының  қатысушыларын қарсы алады
 Бұл форумға Қазақстанның барлық аймақтарынан  қазақ тілін меңгерген өзге ұлт жастары  келетін болады
 Осындай ауқымды іс-шараны өткізу үшін біздің облысымыздың таңдалуы  кездейсоқ емес
  Республикалық конкурстардың жеңімпаздары мен  жүлдегерлері Евгений Дадаров, Эльвира Иванова, Алла Платонова, Денис Скороходов, Наталья Шпагина, Василий Смирнов есімдері біздің облыстан тыс өңірлерге де танымал.
