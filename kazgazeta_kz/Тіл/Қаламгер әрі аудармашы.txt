Қазақстан Журналистер одағының мүшесі, аудармашы, Алматы қаласы әкімі аппараты сараптама және аударма бөлімінің бас маманы Омар Бәкіров республикамыздың әртүрлі деңгейдегі мерзімді басылымдарында жемісті қызмет етті.
Енді Омар Бәкірұлының еңбек жолына көз жүгіртіп өтейік
Қызылорда облысы, Жаңақорған ауданы, Су­нақата ауылының тумасы Омекең №194 қазақ орта мектебін тәмәмдаған соң, кеңшардағы машина-трактор шеберханасының жөндеуші-слесары, балғашы болып еңбек жолын бастады
Азаматтық борышын абыроймен өтеп, Қарулы Күштер қатарынан туған елге оралған соң, Қызылорда қаласындағы АТС-те телефон монтері болып жұмыс істеді.
1975 жылы Қазақ мемлекеттік университетінің журналистика факультетіне оқуға түсті
Қиындығы мен қызығы мол студенттік жылдарда өзіне тән қолтаңбасы бар журналист ретінде қалыптасты
Әртүрлі тақырыптарға қалам тартты, аудандық, облыстық, республикалық газеттерде мақалалары жарияланып тұрды
Қызылорда және Қостанай облыстарының бірнеше аудандық және облыстық газеттерінде өндірістік тәжірибеден өтіп, шеберлігін шыңдады.
1980 жылы жоғарыда аталған университетті бітірген соң жолдамамен Талдықорған облысы, Бөрлітөбе аудандық «Балқаш өңірі» – «Прибалхашье» газетінің редакциясына барып, журналистік қызметін сәтті жалғастырды
1984 жылға дейін аудандық газеттің аға тілшісі, ауыл шаруашылығы бөлімінің меңгерушісі және жауапты хатшысы қызметтерін атқарды
Омар сол газеттің жауапты хатшысы бола жүріп, аталған облыстың сегіз аудандық газеттерінің арасындағы көркем безендірілуі бойынша жарияланған конкурстың нәтижесінде қатарынан үш рет бірінші орынды алуына өзінің сүбелі үлесін қосты
1984 жылы басылымның Қазақстан Журналистер одағының мүшелігіне өтті.
1984 жылдан 1989 жылға дейін Алматы облысы, Талғар аудандық «Алатау жұлдызы» – «Звезда Алатау» газеті редакторының бірінші орынбасары, көп таралымы «Теміржолшы» газеті жауапты хатшысының орынбасары, Қазақ КСР Министрлер Кеңесінің жанындағы Бас Мұрағат басқармасы бастығының көмекшісі қызметтерін атқарды
Мұрағат терминдерінің орысша-қазақша сөздігін әзірлеуде өз қолтаңбасын қалдырды.
1989 жылдан бастап 1994 жылдың күзіне дейін Қазақстан Кәсіподақтар Федерациясы Кеңесінде референт-аудармашы болып қызмет етті
Кәсіподақ терминдерінің қазақша-орысша және орысша-қазақша сөздіктерінің әзірленуіне айтарлықтай үлесін қосты.
Ол 1994 жылдың қыркүйек айынан күні бүгінге дейін Алматы қаласы әкімі аппараты сараптама және аударма бөлімінің бас маманы қызметін абыроймен атқарып келеді
Көптеген мақалалардың авторы
Оның әртүрлі тақырыптағы материалдары респуб­ликалық «Ана тілі», «Жетісу», «Алматы ақшамы» газеттерінде жарияланып тұрады
Кезінде қаламгердің қызықты да шытырман оқиғалы шығармалары «Заң газетінде» жиі жарияланғаны оқырман қауымға жақсы таныс.
1997 жылы «Нәубет жылдарында» атты очерктер және әңгімелер жинағы «Қазақ университеті» баспасынан басылып шыққан еді
Кітап екі бөлімнен тұрады
Алғашқы бөлімде зиялы қауым өкілдері – мемлекет және қоғам қайраткері Бегайдар Аралбаевтың, белгілі ғалым, профессор Құдайберген Жұбановтың, мемлекет қайраткері, бұрынырақта Ақтөбе облысын басқарған Мақай Жүнісовтің, республикалық Кітап палатасы басшыларының бірі болып, осы салаға игі өзгеріс әкелген Ермекқали Нығметовтің, филология ғылымдарының кандидаты, ғалым, музыка зерттеушісі Омар Қаймолдиннің өнегелі өмірі мен еңбек жолдары туралы айтылады.
Кітаптың екінші бөлімі қаламгердің әр жылдарда жазған әңгімелерінен тұрады.
2005 жылы екінші кітабы – «Е.Г.Брусиловский – әйгілі сазгер» деректі повесі «Қазақ университеті» баспасынан басылып шықты.
Повесте сазгер Евгений Григорьевич Брусиловскийдің өткен ғасырдың отызыншы жылдарының басында Ленинградтан Алматыға келіп, қазақтың музыка өнерін дамыту жолындағы жанқиярлық еңбегі, оның шығармашылық тұрғыдан өсу жолдары әсерлі баяндалады
Сондай-ақ сазгердің «Айман-Шолпан», «Қыз Жібек», «Жалбыр», «Ер Тарғын», «Дударай», «Амангелді», «Алтын астық», «Мұрагерлер» операларын дүниеге әкелуінің мән-жайы, өнер майталмандары М.Төлебаевпен, К.Байсейітовамен және А.Жұбановпен достығы, шығармашылық байланыстары әр қырынан шынайы көрсетілген.
Омекең орыс жазушысы Клара Моисееваның Египеттің патриот ақыны және қоғам қайраткері Абд ар-Рахман әл-Хамиси хақындағы «ХХ ғасыр ерсерісі» («Рыцарь ХХ века») повесін, ондаған әңгімелерді тәржімалады.
Мемлекеттік қызмет пен журна­листік қызметті үйлесімді түрде ұштастырған Омар Бәкірұлы шығарма­шылық жағынан кемеліне келе отырып, мемлекеттік тілдің дамуына, іс қағаздарын мемлекеттік тілге көшіруге өз үлесін қосып, Алматы қаласы аудандары әкімдіктері аппараттары мен қалалық басқармалардың аудармашыларына өзінің бұл саладағы мол тәжірибесімен бөлісуде.
Нұрлан ҚҰМАР
