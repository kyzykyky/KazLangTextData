Қай ғылымның да пайда болу, өсу, жетілу тарихы бар
Ғылымның даму жолдарын анық білу үшін, оның өркендеу кезеңдеріндегі ғалымдардың еңбектерін, қосқан үлестерін, сала тарихында алатын орнын білу маңызды
Бұл ғылымдағы қол жеткізілген табыстарды анықтау үшін ғана емес, оның келешегіне дұрыс бағыт сілтеу үшін де қажет
Сондықтан да  дамыған елдерде  ғылым тарихын зерттеуге ерекше мән беріледі
Ал ғылым тарихы ғалымдардың еңбегімен тікелей байланысты
Осы тұрғыдан келгенде, тіл тарихы мен теология салаларының білгірі, көрнекті ғалым Берікбай Сағындықұлының еңбектері түркітанудағы соны жаңалықтардың бастамасы болып қана қойған жоқ, сонымен қатар қазақ және түркі тілдерінің тарихын зерттеудің негізгі перспективалық бағыттарын да айқындап берді
Бұған профессор Б.Сағындықұлының ғалым ретінде ұстанған ғылыми бағыттары айқын дәлел бола алады. 
Ғалым бар күшін сарп етіп, гүл шырынын жинаған бал арасындай көп ізденді, жарты ғасырдан астам уақыт бойы тіл тарихымен арнайы шұғылданды, сондай табандылықпен, ыждаһаттылықпен қол жеткізген жемісті еңбектері бүгінде түркітану ғылымының төрінен лайықты орнын алып отыр
Тіл тарихына қатысты соны жаңалықтарды ғылыми қауымға ұсыну, ғылыми тұжырымдарымен бөлісу, оны дәлелдеуді өмірлік ұстанымына айналдырған Берікбай Сағындықұлы өзіндік қорытындыларын, ғылыми негізделген тың идеяларын зерттеушілерге, ізденушілерге де дарыта білді
Нәтижесінде түркі тілдерінің тарихына ден қойған, тілдің тылсым сырларына аса қызығушылық танытқан қазақ зерттеушілерінің қатары да толықты
Ғалымның ақыл-кеңесімен үлкен ғылымға жол тартқан шәкірттері А.Салқынбай, С.Мұрат, Р.Досжан, Ғ.Хасанов сынды ғылым докторлары, көптеген ғылым кандидаттары бүгінде еліміздің түкпір-түкпірінде жоғары білім беру саласында жемісті еңбек етіп жүр
Түркітануда өзіндік мектебін қалыптастырған, шәкірттерін жүгі ауыр, қиын да қызықты салаға бейімдей білген ұлағатты ғалым Б.Сағындықұлы бүгінде PhD докторларды, магистранттарды даярлау арқылы, тілдің көне тарихын зерделеуге, сөйтіп, руханиятымыздың өркендеуіне де үлесін қосып, қажырлы еңбек етіп келе жатыр.
Ғалым Б.Сағындықұлының қалам тартқан салалары сан қырлы
Тілдік категориялардың бірі «сөз» және «мағына», сөз мағынасының кеңеюі, сөз семантикасының тарылуы тәрізді күрделі тілдік үдерістердің себептерін, сипаттарын терең түсінгісі келетін зерттеуші үшін Берікбай Сағындықұлының «Қазіргі қазақ тілі
Лексикология» (2008) атты оқу құралы – үлкен ықыласпен қабылданатын еңбек
Онда Б.Сағындықұлы лексиколог ғалым ретінде лексикалық мағынаның түрлену жолдарын, логикалық категориялар мен тілдік категориялардың арақатынасын ғылыми тұрғыдан негіздеп берсе, ұзақ ізденіс, терең ой мен ұшқыр логиканың ұтымды шегінде туындаған «Қазақ тілі лексикасы дамуының этимологиялық негіздері» атты монографиясы түркі тілдерінің тарихи фонетикасы, лексикологиясы мен грамматикасында түрлі көзқарастар мен талас тудырған көптеген теориялық мәселелердің шешіміне жауап беретін, ғылыми тұжырымдары бұлтартпайтын нақты тілдік деректермен дәйектелген шын мәніндегі маңызды да күрделі еңбек болды.
Ғалымның ғылым жолындағы ізденістерінің қомақты нәтижелеріне көз жүгірте отырып, осыншалықты жемісті еңбектің сыры неде екен деген сауалдарға да жауап іздейсіз
Дегенмен, тіл тарихын зерттеуде Берікбай Сағындықұлының қолданатын әдіс, тәсілдері, ғылыми ұстанымдарын зерделей отырып, гипотезалық деңгейден ғылыми негізделген тұжырымдарға дейін әкелетін ыждаһатты зерттеулердің сырына да тәнті боласыз
Бұл ғалымның тіл тарихына қатысты қандай да бір зерттеулерінің бәрінде жүйелілікті сақтап, тіл заңдылықтарының себебін дөп басып, анықтап, дұрыс қолдана білуінде екендігіне көз жеткізесіз
Ғалым өзі ашқан тың заңдылықтарға әрқашанда берік болды және оларды өз зерттеулерінде үнемі басшылыққа алып, нақты деректер арқылы дәйектеп отырды
Тіл тарихына қатысты зерттеулеріндегі ғалымның «ежелде сөз басында тек қатаң дауыссыздар айтылған», «ал қатаңдар жуан дауыстылармен үндесіп айтылған», демек, «түркі тілдерінде (соның бірі – қазақ тілінде) жіңішке дауыстылармен айтылатын барлық сөздерді түгелге жуық атам заманғы жуан қалпына келтіруге әбден болады» деген тұжырымдары дауыс­сыз дыбыстардың ғана емес, сонымен қатар дауыс­ты дыбыстардың да арғы, түпкі тегін анықтауға негіз болды
Тарихи салыстырмалы зерттеу барысында ежелгі түркі тілдері дәуірінде болған, қазіргі тіліміздегі көне сөз тұлғаларында сақталып қалған, тек арнайы шұғылданып, зерделегенде ғана белгілі болатын тарихи өзгерістерді ұтымды анықтап отыратын ғалым бүкіл зерттеу жұмысында мынадай қағидаттарды ұстанып отырады, олар: «ежелгі қатаң дауыссыздардың ұяңдануы жуан дауыстылардың жіңішкеруіне ықпал еткен», «түркі тілдері дамуының бастау кезеңдерінде бір де бір жіңішке дауысты болмаған», «жуандар – аса ежелгі (диахрониялық) дәуірдің белгісі болса, жіңішкелер – (синхрониялық) жаңа дәуірдің жемісі».
Профессор Б.Сағындықұлы – орта ғасырларда жарық көрген түркі қыпшақ жазба мұраларын түпнұсқасынан оқып, ғылыми талдау жасайтын теңдессіз маман
ХХ ғасырда түркітану саласында көш бастаған көрнекті түрколог, профессор Әмір Нәжіптен тікелей дәріс алған талантты шәкірт бүгінде өз ғылыми мектебін қалыптастырған көшбасшы ғалым ретінде белгілі
Ізін басып келе жатқан зерттеушілердің басын қосып, ғылыми-шығармашылық топ құрып, іргелі зерттеу жұмыстарын жүргізді
Нәтижесінде «Алдоңғар» мәдениетті дамыту қорының қолдауымен «Қазақ тілінің шығу тарихы: Фонетика
1 том» атты ұжымдық монографияның бірінші және екінші кітаптары бірден (2013) жарық көрді
Профессор Б.Сағындықұлының тікелей ғылыми жетекшілігімен жүргізілген, бірыңғай жазба ескерткіштерден жиналған нақты тілдік фактілерге негізделген бұл бірегей зерттеудің «Қазақ тілінің шығу тарихы: Морфология» атты 2-ші томы да дайындалып, баспаға тапсырылған
Халқымыздың рухани өмірінде өзіндік орнын алар игілікті іс жалғасын табады деп күтілуде.
Қазіргі түркітанудың белді өкілі профессор Б.Сағындықұлының көне тарих қойнауынан жеткен жазба мұраларды зерттеу және насихаттау ісіне қосқан үлесі мұнымен шектелмейді
Ғалым қазіргі қазақ даласында орта ғасырларда ғұмыр кешкен ғұламалар – Ахмед Йүгінекидің «Ақиқат сыйы», Хорезмидің «Мұхаббатнамесі», Рабғұзидің «Атам ата мен Хауа ана» қиссасы (Сағындықұлы Б
Ғаламның ғажайып сырлары
– Алматы: Ғылым, 1997
–296 б.) сынды құнды жәдігерлерді қазақ тіліне аударып, транскрипциясын жасап, жас зерттеушілерге баға жетпес дереккөз ретінде тарту етті
Тіл тарихы саласының білгір маманы Б.Сағындықұлының ересен еңбегінің нәтижесінде аталмыш мұрағаттар ғылыми айналымға қосылып, заманауи тіл білімінде жаңаша аспектілерде зерттеу нысанына айналды
Сөзімізге дәлел ретінде «Хорезмидің «Мұхаббатнамесіндегі» (XIV ғ.) лингвосемиотикалық кеңістік» (2011), «Тарихи теолингвистика: қалыптасуы, дамуы, негізгі бағыттары Н.Рабғұзидің «Адам ата-Хауа ана» қиссасы мен А.Йүгінекидің «Ақиқат сыйы» ­дастаны материалдары негізінде» (2017) атты монографияларды атауға болады
Бұл еңбектерде қазіргі қоғамда аса өткір қойылып отырған діни таным мен тілдік сана арақатынасы проблемасы тіл біліміндегі жаңа бағыт – теолингвистика аясында қарастырылған.
Белгілі түркітанушы, дінтану саласының білгірі профессор Б.Сағындықұлының қазақ руханиятын дамытуға қосқан қомақты үлесін шағын бір мақала шеңберінде толық көрсету мүмкін емес
Батыр атамыз Бауыржан Момышұлы «бүкіл елдің сөзін сөйлеп, намысын қорғап, дау-дамайын шешіп, арғы-бергі тарихтан әңгіме қозғап, тұла бойына ұлттық рух, ізгі қасиеттерді молынан сіңірген қартты абыз» деп атаған екен
Біз де Берікбай ағайымызды ғалым абыз деп құрметтей отырып, зор денсаулық, ғылыми-шығармашылық табыстар тілейміз.
Ботагөз Сүйерқұл, 
филология ғылымының докторы 
Гүлзат Раева, 
филология ғылымының кандидаты
