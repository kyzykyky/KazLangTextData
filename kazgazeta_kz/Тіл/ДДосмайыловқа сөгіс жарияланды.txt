«Ана тілі» газетінің №31 (1289) 6-12 тамыз аралығындағы санында журналист Д.Төлебаевтың «Мемлекеттік тіл неге қорғаусыз қалды?» атты мақаласы жарық көрген болатын
Мақалада Қостанай қалалық Ішкі істер департаментінің полиция қызметкері Дәулет Досмайыловтың Қостанай қаласының тұрғыны А.Жәнібекованың жол ережесін бұзуына байланысты хаттаманы мемлекеттік тілде толтыруына рұқсат етпей, орыс тілінде толтыруын талап еткені және бұл оқиғаның себеп-салдары баяндалған болатын
Осы мәселеге орай біз Қостанай облысының сол кездегі әкімі Н.Сәдуақасовқа осы мәселеге қатысты хат жолдаған едік
Жуырда «Қазақ газеттері» ЖШС-ның Бас директоры – Редакторлар кеңесінің төрағасы Ж.Кенжалиннің атына Қостанай облысы әкімінің орынбасары М.Дәрібаевтан жауап хат келді
Сол хаттың мәтінін оқырман назарына ұсынып отырмыз.
Тіл – ұлтымыздың баға жетпес қазынасы, асыл мұрасы
Тілге қатысты барша қазақстандықтардың ортақ ойын топтастырар орталыққа айналған басылымдарыңызға сәттілік тілеймін.
Елбасымыз жыл сайынғы Қазақстан халқына Жолдауларында тіл мәселесіне айрықша көңіл бөліп келеді
Өткен жылғы Жолдауында да «Ешкім өзгерте алмайтын бір ақиқат бар
Ол қазақ тілі Мәңгілік Елдің мәңгілік тіліне айналды
Тіл мәселесін біз даудың емес, ұлттың ұйытқысы үшін пайдалануымыз керек» деп, қасиетті тіліміздің маңызы мен мағынасын тағы бір айқындап, алдымызға мүдделі мақсат қойды.
Қоғамдық дүрбелең туғызып отырған Ақтолқын Жәнібекованың арызы аяқсыз қалмағанын, төменде көрсетілген жұмыстар атқарылғаны жөнінде хабарлаймыз.
Қостанай қаласы Ішкі істер басқар­масының жол-патрульдік полиция батальонының қызметкері, полиция сержанты Дәулет Сұлтанбекұлы Досмайыловтың іс-әрекетіне наразы­лық танытқан қала тұрғыны Ақтолқын Жәні­бекованың шағымы бойын­ша Қостанай облысы Ішкі істер департаменті қызметтік тергеу жүргізді.
Қызметтік тергеу қорытындысы бойынша, Әкімшілік құқық бұзушылық жөніндегі істі жүргізу тілін нақты белгілемей, Әкімшілік заңдылық талаптарын бұзғаны үшін Қостанай қаласы ІІБ жол-патрульдік полициясы ба­тальо­нының полицейі, полиция сержанты Д.Досмайыловқа тәртіптік шара қа­былданып, оған сөгіс жарияланды (Бұй­рық 2015 жылғы 24-шілдедегі №136 ж/қ)
Алдағы уақытта осындай жағдай­ларға жол бермеу мақсатында жол-патруль­дік полициясының барша жеке құ­ра­мына профилактикалық жұмыс жүргізілді.
Қостанай облысының Ішкі істер департаментінің қызметкерлері үшін облыстық, қалалық және аудандық 18 тілдерді оқыту орталықтарында ҚАЗТЕСТ бағдарламасы бойынша қазақ тілін оқыту курстары ұйымдастырылған
Қостанай облысы бойынша құқық қорғау органдарының 1000-нан астам қыз­меткерлері қазақ тілін меңгеру дең­гейін анықтау мақсатында ҚАЗТЕСТ-тің диагностикалық тестілеуі­нен өтті және бұл жұмыс алдағы уақытта да жалғасын табатын болады.
Қостанай облысы ІІД аппараттық, селекторлық және жедел кеңестері, бұқа­ралық мәдени, спорттық іс-шара­лар, саптық байқаулар мен жиындар мем­лекеттік тілде өткізіледі
ҚР ІІМ жыл сайын қазақстандық полиция қызмет­кер­лері арасында мемлекеттік тілді дамытуға байланысты өткізіп тұратын респуб­ликалық «Парасатты полицей» байқауында Қостанай облысы­ның по­ли­цейлері жүлделі орын­дарға ие болып жүр.
Қазақстан халықтары Ассамблеясы­ның жиырма жылдығына орай, ІІД өзге ұлт қызметкерлерінің арасында «Наурыз» мерекесіне байланысты «Қабырға газеті», «Диктант», «Эссе» және «Наурыз бата» конкурстарын ұйымдастырды.Үстіміздегі жылдың мамыр айында Қостанай облысы ІІД ұйымдастыруымен Арқалық қаласында Қазақ хандығының 550 жылдығын атап өту мақсатында Торғай өңірінен шыққан тума таланттардың еңбегін насихаттауға арналған іс-шаралар өткізілді.
Қостанай облысының құқық қорғау органдарына, жергілікті атқарушы орган­­дарға мемлекеттік тілдің қолда­нылуы аясын кеңейтуге және құрметпен қарауға талап қойылды.
М.Дәрібаев,
Қостанай облысы әкімінің 
орынбасары
