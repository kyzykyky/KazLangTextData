Үкімет Үйінде тілдерді қолдану мен дамытудың 2011-2020 жылдарға арналған мемлекеттік бағдарламасының Жобасын талқылаған кеңес өткенін теледидардан көріп: «А, Құдай, ақсарбас! Тұзы жеңіл тіліме ақ жол бере гөр!» – деп іштей тілеп, Жобаның газет бетінде жариялануын тостым
Көп ұзамай бағдарлама Жобасы жарияланды.
Ә дегенде көзіме күйіктей болып басыла кеткені бағдарламаның «Тілдерді қолдану мен дамытудың 2011-2020 жылдарға арналған мемлекеттік бағдарламасы» деген атауы еді
Сонау 1989 жылдан бері қаншама тіл мәселесіндегі Заңдар, Қаулы, Қарарлар мен бағдарламалар дүниеге келді
Солардың бәрі «Тілдер туралы» Заң, «Тілдерді дамыту» бағдарламасы боп келді
Неге «Тілдер?» Неге «Тіл», «Мемлекеттік тіл туралы» емес? «Тілдерді дамыту» дейтіндей, Қазақстанда қай ұлттың тілі жапа шегіп, жойылып бара жатыр екен? Өз елінде есіктен сығалап, «мемлекеттік» деген ресми аты ғана бар, заты – отбасы, ошақ қасынан аса алмай, өз жерінде өгейлік көріп жатқан тіл – қазақтың тілі емес пе?!
Иә, Кеңес Одағының орыстілділік үстемдік бағытының кесірінен тілімізден, дініміз бен ділімізден айырылып, бала әкесімен, әжесі немере­сімен орысша сөйлесетін халге жеттік
Коммунис­тік идеологияның ықпалымен орыс тілі – «ұлы» тіл аталып, «орыс тілін білмеген нанын тауып жей алмайды» дейтін жағдай қалыптасты
Тіпті аға толқын өкілдері «Ой, бұл қазақша түсінбейді» деп баласының немесе немересінің ана тілін білмейтіндігіне намыстанудың орнына мақтанатын күйді бастан өткіздік
Тәуелсіздігімізді алғалы тіл мәселесі бір адым болса да алға жылжыды
Бірақ бөрікті аспанға атып, қуанатын жағдайдың ауылы алыс боп тұр.
Жаңа бағдарламадағы мемлекеттік тілді оқыту, дамыту және оны насихаттау – бәрі дұрыс, алайда бұл құнды құжат та бұрынғы бағдарламалардан ерекшеленуі тиіс
Неге? Біріншіден: «Бағдарламаны іске асыру үшін жауапты мемлекеттік органдар» деген тізімде бар-жоғы 9 министрлік пен 2 агенттік және облыстардың, Астана, Алматы қалаларының әкімдіктері ғана бар
Сонда Ұлттық қауіпсіздік, ІІМ, Сот, Прокуратура, Қарулы Күштер, Төтенше жағдай, тағы басқа Қазақстандағы толып жатқан құрылымдарға мемлекеттік тілдің қатысы болмағаны ма? Мемлекеттік тіл талабын меншік түріне қа­рамастан, етікші дүңгіршегінің иесінен бастап, билік басындағыларға дейін орындауға міндетті емес пе? Өз елімізде, өз жерімізде өз тіліміз қақпақыл көріп, шетқақпай болып отырғанда, басқа тілдің жағдайын жасауымызға не жорық? Бұл – менің бағдарламадағы: «қазақстандықтардың бәсекелестік басымдығы ретінде орыс тілін меңгеру деңгейін сақтауға, басқа этностардың тілдерін дамыту үшін жағдай жасауға және халықаралық іскерлік қарым-қатынас құралы ретінде ағылшын және басқа тілдерді оқып, үйренуге көмек көрсету керек» деген жолдарға айтарым
Онсыз да ормандай орыс тілінің тасасында қалып қойған қазақтың тілі, бағдарлама осы күйінде қабылдана қалса, баяғы таз қалпында қалып қоймасына кім кепіл? Арнайы бағдарлама енгізетіндей, тәжік, курд, орыс, кәріс, неміс, ұйғыр тілдеріне қысым жасап отырған ешкім жоқ қой
Ол тілдерді дамытатын өздерінің тарихи Отандары бар емес пе? Сол елдерде: «қазақ» деген кеңпейіл, дархан халық бар еді, солардың тілін дамытайық, өркендетейік» деген біреуді көрдік пе? Тіпті бізде, мысалы, Қаратал ауданында славян, кәріс, ұйғыр, неміс, шешен және курд мәдени орталықтары жұмыс жасап, өз тілін, дінін, мәдениеті мен салт-дәстүрлерін өркендетіп, тең құқықта паш етіп отыр
Этнос өкілдеріне бұдан басқа тағы қандай жағдай жасау керек екен? Мұндай жалтақтық, мұндай жалпақшешейлікпен біз өз тілімізді ешқашан көгерте де алмаймыз, көтере де алмаймыз
Тіпті Ресей елі орыс тілін білмеген адамға азаматтық берілмейтін Заң да шығарып қойды ғой
Біз де бір мезгіл ойланайық та, кім көрінгенге жалпақтамай
Ағылшын, француз, неміс тілдерін үйренгісі келгендер өз бетінше де үйрене береді, қажет болса
Мысалы, менің өз қызым ағылшын, испан, поляк тілдерінде еркін сөйлей, жаза алады
Қытай және түрік тілдерін Интернет арқылы үйреніп жүр.
Көптеген мемлекеттік мекемелердің «Ісқағаз­дарын жүргізуді мемлекеттік тілге көшірдік» деуі көзбояу екенін сіз де білесіз, мен де білемін, бәріңіз де білесіздер
«Тіл басқармасы тексеріп қалса» деп әр мекеме, ұйымдар бір-бір аудармашы ұстап, барлық құжат, кіріс-шығыс қағаздарын қазақшаға аударып, «қатырып» қояды
Одан кейін: «бізде бәрі мемлекеттік тілде жүргізіледі» деп, шалқайып, марқайып қарап отырады
Іс жүзінде сол мекемеде қазақ тілінде жазып, өз ойын мемлекеттік тілде жеткізетін маман болмайды, болған күнде бір-жар ғана
Жиналыс, отырыстардың бәрі «барлығына түсінікті тілде» жүргізіледі.
Мемлекеттік қызмет қана емес, қоғамдық қатынастың барлық саласында халықтың қазақ тілін жаппай игеруі, білуі үшін қажеттілік тудыру қажет
Неге бізден – Қазақстаннан Германияға көшкен немістер бар-жоғы 3-4 айдың ішінде немісше судай ағып шыға келеді
Өзімізде туып, өмір-бақи тұрып жатқан орыс, неміс, кәрістер бір ауыз сөз қазақша білмейді
Өйткені қажеттілік тудыра алмай отырмыз
Ол үшін не істеу керек? Заң керек! Конституцияның 7-бабындағы: «орыс тілі – ресми түрде қазақ тілімен тең қолданылады» деген жалпақшешей баптың көзін құрту қажет.
«Тіл полициясын» құрудың да уақыты жетті
Қазақта «қазаннан қақпақ кетсе – иттен ұят кетеді» деген жақсы сөз бар
Сонау 1989 жылдан бері 21 жылда үйренбеген тілді басқа ұлт өкілдері ғана емес, өзіміздің қазақтардың көбісі ұлттық намысы оянып, үйрене, біле қоюы екі талай
Сондықтан қорқытып, үркіту үшін емес, Заңды сыйлату, Заңға бағындыру, оны орындату үшін «Тіл полиция­сы» керек
Шетелдердің тәжірибесінде бұл бар.
Мемлекеттік, ұлттық идеологияның бір­ден, бір қуатты құралы БАҚ екендігі белгілі
Бағдарламаның: «БАҚ-тарда қазақ тіліндегі хабарлардың көлемі 70%-дан астам, 2750 БАҚ басылымдарының 68%-ы толық немесе ішінара қазақ тілінде шығады» дегені шындықтан алшақтау
Теледидарда қазақша хабарлардың, қойылымдарының көбісі түн жарымнан кейін берілетіні жасырын емес
Сонда қазақтар ұйықтамай, түнімен, таң атқанша теледидарға телміреді дей ме екен? Газет тарататын дүңгіршектерге бас сұғыңызшы, қазақ тіліндегі басылымдардың сан мөлшері қандай екендігіне көзіңіз жетеді
Жоғарыдағы санға саржағал ба­сылымдардың саны кіріп кеткені анық
Солар арқылы қазақтілді БАҚ-тардың саны көтеріліп отыр
Осы орайда Ресейден ағылып келіп жатқан немесе құрылтайшылары Ресейдің азаматтары болып табылатын Қазақстанда орысша басылатын ұлтымыздың, тіпті мемлекетіміздің саясатына қарсы бағыттағы, арандатушылық сарындағы газеттердің мол екендігін сіздер білесіздер
Олардың жолын қазір кеспесек, ертең кеш болады
Бұл – тәуелсіздігімізге, мем­лекеттігімізге төнетін қауіп.
Балалар, жасөспірімдер тәрбиесі арқылы болашақ ұрпақ қалыптаса­тындығы шындық
Осы орайда атыс-шабысқа толы, қызыл қанын ағызған, зорлық-зомбылық, қатыгездікті дәріп­тейтін «Дисней», тағы басқа да шетелдік теле, бейне (видео) өнімдерін еліміздің экрандарынан тез арада аластатқан жөн.
Ел Президенті Н.Ә.Назарбаевтың: «Біз барша қазақстандықтарды бірік­тірудің басты факторы болып табылатын қазақ тілінің одан әрі дамуы үшін барлық күш-жігерімізді салуымыз керек» деген сөзін басшылыққа алуымыз тиіс
Мемлекеттік тілді қазақ қана емес, барлық этнос өкілдері біліп, сыйлаған жағдайда ғана ауызбірлігіміз мықты,  жалған бауырлас емес, бірін-бірі шын мәнісіндегі туыс, жолдас, бауыр санайтын халыққа айналып, еліміз гүлдене бермек.
Осы айтылғандардың негізінде бағдарлама Жобасына мыналарды ұсынамын:
1
Бағдарламаның атауын «Тілдерді қолдану» емес, «Тілді қолдану мен дамытудың 2011-2020 жыл­дарға арналған мемлекеттік бағдарламасы» деп атау.
2
«Жауапты мемлекеттік Органдар» тізіміне Қазақстандағы барлық Министрлік, ведомство, Орган, агенттіктерді енгізу.
3
Ономастика мәселесі бойынша ел-жер, су, мекен аттары тарихи, ұлттық тұрғыда аталуын шұғыл қолға алу.
4
«Орыс тілін меңгеру деңгейін сақтауға, басқа этностардың тілдерін дамытуға жағдай жасау, ағылшын және басқа шет тілдерін оқып, үйренуге көмек көрсету» деген жолдарды алып тастау.
5
Мемлекеттік қызметке қабылдану­шыларға «мемлекеттік тілді толық меңгеру» талабын енгізу.
6
Қазақ тіліндегі басылымдардың санын көбейтіп, шетел, әсіресе, Ресейден ағылып келіп жатқан ұлттық мүдделерімізге қайшы келетін газет, журналдарға тосқауыл қою.
7
Теледидар, экрандардағы 50%/50% деңгеймен шектелмей, қазақтілді өнімдерге, хабарларға басымдықты кемінде 70%/30% үлеске жеткізу.
8
Балалар мен жасөспірімдерге арналған мульт­фильм, көркемфильм­дердің зорлық, зомбылықты дәріптеуіне жол бермей, ұлттық, тәрбиелік, тағылым­дық мәнді болуына көңіл бөліп, сондай өнімдерді көптеп шығару.
9
«Тіл полициясын» құру.
10
Тілді өркендетудің барлық те­тіктерін іске қосу үшін ұлттық мүддеге сәйкес «ҚР Конституциясына», «Әкімшілік», «Азаматтық Кодекстерге», «Тіл туралы» Заңға өзгеріс, толықтыру енгізу.
Ғабдул-Сәбит Юсупов
Алматы облысы,
Қаратал ауданы
