Әлемдік ақпарат кеңістігіндегі бұл үрдістен қазақ елі де сырт қалған жоқ
Бүгінгі күні миллиондаған қазақтілді ақпарат алмасушылардың сұранысын қанағаттандырып отырған қазақ интернеті жыл өткен сайын қоғамдық сұранысқа жауап беретін түрлі сипатты сайттармен толығып отыр
Қазақ интернеті ұлттың зияткерлік әлеуетін көтеруге, мемлекеттік тілдің өрісін кеңейтуге, алыс және жақын шетелдердегі қандастарымызға ортақ ақпарат жүйесінде байланыс жасауда зор мүмкіндік туғызып отырғаны қуантады
Алайда аталған ақпарат кеңістігін қолданушылардың қарым-қатынас кезінде тіліміздегі орфографиялық ережелер жүйесін сақтамай, сөздерді айтылуы бойынша немесе төл графемаларды (ғ, ң, қ, ұ) орыс графикасындағы таңбалармен алмастырып таңбалау үрдісіне бой алдырып бара жатқаны қынжылтады.
Ресейлік «Mail.ru» («Мэйл.ру») компаниясының өнімі болып есептелетін «Мой мир» желісін қолданып жүрген Қазақстандағы кез келген интернет-қолданушының қазақ тілінде сауатты түрде жазуға мүмкіндігі жоқ екенін айтқымыз келеді
Бұл компанияның әлеуметтік желісінде қазақтың төл әріптері көрінбеуі (ашылмауы) қазақтілділердің өз ана тілінде сауатты қарым-қатынас жасауына кедергі келтіріп отыр
Мысалы, «ҚАЗАҚ, ҚАЗАҚСТАН» тәрізді сөздердің өзі «?аза?, ?аза?тан немесе казак, Казакстан» деп қолданылатынын байқауға болады
Бұл желіні қолданушылар көп жағдайда қазақ әріптерін орыс графикасында бар таңбалармен алмастырып қолдануды және латын графикасындағы таңбалармен жазуды үрдіске айналдырып келеді (әсіресе, агент тілінде), яғни оқушы жастар кейбір сөздердің графикалық формасын қалауына қарай өзгерте береді
Сөздерді бөлек, бірге, жартылай бөлек жазу (дефис арқылы) ережелері де назардан тыс қалып жататынын көріп жүрміз
Бұл олардың қол және көз дағдыларына әсер етіп, сауатты жазу дағдысын жояды.
Жалпы, интернеттегі қазақтілді ресурстардың көлемі, сапасы және олардың тілдік безендірілуінің мәдениеті жоғары деп айта алмаймыз
Мұның себебі, біріншіден, виртуалды кеңістікте қазақ тілінде қарым-қатынас жасауға қажеттіліктің аздығынан орын алып отыр
Ал қажеттілікті тудыру үшін мемлекет тарапынан қазақ тілін өрістетуге қолдау көрсетілу керек
Екіншіден, компьютерлік технологияны жетік білетін қазақтілді мамандардың деңгейінің төмендігі кедергісін тигізіп отыр
Үшіншіден, қаржы тапшылығы және т.б
себептерді атап өтуге болады.
Ғаламтордың да өз ережесі, даму заңдылығы бар
Ғаламторды бақылауға алғанымен, оның дамуын тоқтата алмаймыз
Бірақ қазақ интернет кеңістігінде ана тілімізді қолданудың нормалылығы мен сөз мәдениеті, этикеті мәселелерін есте ұстау қажет
Себебі интернеттегі веб-мәтіндерде нормадан уәжсіз ауытқыған көптеген жайттарды байқауға болады
Әсіресе, орфографиялық және стильдік қателер жиі ұшырасады
1.Стильдік қателер: Ұлы Абай өмір қоршаған дүние табиғат болмыс сыры олардың заңдылықтары көп ойландырған, ол дүние сырына бойлап, өзін мазалаған сауалдарға жауап табуға тырысқан
Нарығы еңбек және тұрғындарды жұмыспен қамтудың мемлекеттік саясаты
2.Орфографиялық қателер: Жалпы жұмыссыздықтың пайда болу теорялары; Ордада ханның қасында әр уақытта ақылшы жыраулар болған
Жыраулар халық поэзиясын жасаған ақылғөй даналар
Сонымен қатар күрд (29,1%-ға), дүнген (23,3%-ға), уйғыр (15,9%-ға), өзбек (12%-ға) халықтарының саны да өстi
1944 ж
ақпанда Қазақстан аумағына чечендер жер аударылды, ал наурыз айында Қазақстанның оңтүстік аймағына және Қырғызияға балқарлар әкелiндi
Халқымның асыл қазнасы қазақ халқының дәстөрлыщыйпагерлігі
Жас қазақтың интернеттегі сайты бар маекен
Мұндай мысалдарды көптеп келтіре беруге болады.
Әлеуметтік желі коммуникациясында сөйлеу тіліне жақын құрылымдар көп қолданылады, яғни сөздің тұлғасын өзгертіп кең жазу да етек алып келеді
Мәселен:
– жіктік жалғауды түсіріп жазу: отырм – отырмын, ұйктайм – ұйықтаймын, билмейм – білмеймін, т.б.
– егер сөз (мағынасы) жалпыға түсінікті болса, дауысты дыбыстарды түсіріп жазу: кдрп – қыдырып, мысық – мсқ, т.б.
– сөзді жөнсіз қысқартып қолдану: раха – рахмет, см – сәлем, сб – сау бол, т.б.
– шетелдік сөздерге қазақ тілі жалғауларын қосып қолдану: каксын? (гибрит сөздер жасау тәсілі), маган плизбен (please) сойлессейши,т.б.
– сөзді орфоэпиялық норма бойынша таңбалау: не істеватсын (не істеп жатырсың?), дийұана (диуана), барат, келет, бошы (болшы), боп жатыр (болып жатыр), кеп жатыр (келіп жатыр), өтө-мөте (өте-мөте), өтүрікші, жарайма (жарайды ма?), т.б.
Бұған қарап, жастардың интернетте жазбаша қарым-қатынас жасауда орфографиялық ережелерді білместіктен не әдейі бұра тартып (ереже сақтауға ерінуі де мүмкін, себебі виртуалды кеңістіктегі қатынас бейресми қатынас болып табылады) жоғарыдағыдай қателіктерге жол беріп жүргенін бағамдаймыз.
«Қазақ тілі бүгінде ғылым мен білімнің, интернеттің тіліне айналды
Қазақ тілінде білім алатындардың саны жыл өткен сайын көбейіп келеді» деп Елбасы өзінің кезекті Жолдауында мәлімдеген болатын
Шындығында бүгінгі күні қазақтілді сайттардың саны төрт мыңнан асады екен
Сайттар санының артуы қазақтілді контенттің дамуына үлес қосқанымен, ішкі мазмұндық, сапалық жағынан жетілмеуі мобильді ақпарат көзін пайдаланушы жастардың сауаттылық (мұны тіл алдындағы жауапкершілік деуге болады) деңгейін төмендетіп жіберетіні ойландырады
Интернеттегі сауаттылық мәселелеріне бейжай қарау ертеңгі күні ұлттық тілге орасан зор қауіп тудыратыны айтпаса да түсінікті
Уақыт өте келе интернет арқылы өзгеріске ұшыраған өскелең ұрпақ санасымен ұлттық тіл мәдениетінің нормалары бұзылып, жаппай жаргон, арго, т.б
тәрізді дисфемизмдермен ластануы мүмкін
Интернетте тілдік норманы бұзып қарым-қатынас жасау тілдесушілердің тілдік санасындағы «дұрыс графикалық портретті» бұзып, «бұрыс графикалық портреттің» орнығуына ықпал етеді
Сондықтан интернетті қолданушы бүгіннен бастап өз сөзіне назар аударып, сауаттылық және сөз этикеті мәселелерін естен шығармауы тиіс
Кез келген қарым-қатынастың адамның өзі үшін емес, екінші жақ үшін жасалатынын еске алсақ, ойын сауатты әрі мәдениетті жеткізу ең алдымен сөйлеушінің (жеткізушінің) екінші тарапқа деген қатынасын, жеке басының әдептілігін, сонымен қатар оның ұлттық тіл алдындағы жауапкершілігін білдіреді.
Назира Әміржанова, 
А.Байтұрсынұлы атындағы Тіл білімі институты тіл мәдениеті бөлімінің ғылыми қызметкері, филология ғылымдарының кандидаты
