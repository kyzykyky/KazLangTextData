Ана тілім болмаса нетер едім?
Шылауында жүрер ем бөтен елдің,
Суға түскен бір түйір тұз секілді,
Бірте-бірте жойылып кетер едім, – деп ақын жырлағандай, 1986 жылғы жастар көтерілісінен кейін санасы дүр сілкініп, еркіндік лебі есіп, есін жиған сәтте-ақ елдің алғаш ойлағаны – ана тілінің қамы еді.Сол кездегі халықтың талабына сәйкес «Тіл туралы» Заңмен орайлас республикалық «Қазақ тілі» қоғамы құрылды
Іле-шала облыстық, аудандық ұйымдар құрылып жатты
Панфилов ауданында да 1989 жылдың желтоқсан айында «Қазақ тілі» қоғамының аудандық ұйымы құрылды.
«Қазақ тілі» қоғамының мүшелері ісқағаздарын мемлекеттік тілде жүргізуге күш салумен қатар, елдің сана-сезімін оятуға, ұлттық салт-дәстүрлерімізді қалыптастыруға атсалысты.
Ауданымызға көшіп келген оралман бауырларымыздың дұрыс орналасуын, балаларының мектепке қабылдануын қадағалап отырдық
Қытайдың Гансу өлкесінен көшіп келген 16 отбасын қарсы алып, Өсек өзенінің жағасында қонақасы ұйымдастырдық
Елім, жерім деп арып-ашып, алыс жолдан шекара асып жеткен бауырларымызға жаркенттік азаматтар айдалаға емес, елге келгенін білдіріп, ұн, май, қант, күрішті қап-қабымен ұсынып, қошемет көрсетті.
Әулиеағаш жеріне Моңғолиядан көшіп келген суретші Капитан Зейтенұлының отбасына барып, суретші бауырымыздың шығармаларымен таныстық
Моңғолия Суретшілер одағының мүшесі, сол одақтың алтын медалімен марапатталған, туған жерге жете алмай, сүйегі жат жерде қалған суретшінің еңбектері көшіп-қонып жүргенде күтімі болмай, тозып қалған екен
Әбілхан Қастеев атындағы мұражайда көрмесін ашып, еңбектерін мұражай қорына өткізуге атсалыстық.
«Қазақ тілі» қоғамы бастауыш ұйымдарының ұйымдастыруымен мектептерде «Қазақшаңыз қалай?», «Мемлекеттік тіл – менің тілім», «Туған тілім – тірлігімнің айғағы», «Тіл – көңілдің айнасы», «Халық тілі – қайнар бұлақ» атты байқаулар  мен іс-шаралар тұрақты өтіп тұрады
Жеңімпаздар аудандық, облыстық байқауларға қатысып жүр.
Қазақтың жанынан артық бағалайтын екі қасиетті қазынасы бар
Оның бірі – туған жері, екіншісі – ана тілі
Қызыл империяның солақай саясаты кезінде жөн-жосықыз өзгертулерге ұшыраған жер-су, көше аттарын қалпына келтіру де оңай болған жоқ
Қожбанбет би, Елтінді, Бағай, Бөлек батырлардың атына ауылдардан мектеп, көше беруге қол жеткіздік
Бірақ аудан орталығы Жаркент қаласында батыр, би, шешендеріміздің бірде-бірінің атында мектеп, көше аты жоқ екеніне қынжыламыз.
Саяси қуғын-сүргін құрбандарын еске алу мақсатында қоғамның ұйымдастыруымен Кішішыған ауылына кіреберіс жерге «Бестерек» деп ат бердік, сондай-ақ ас берілді
Жылда осы жер қуғын-сүргін құрбандарын еске алатын орын болсын деп белгі қойылды.
Тілге деген қамқорлық биліктің жоғарғы сатысынан төмен қарай жүруі керек дегенге өз басым толық қосыламын
Өйткені ауданда жүріп біздің шырылдағанымызға ешкім де елең еткен жоқ
Елбасы айтып еді, ел бұрылды, мемлекеттік тілдің еңсесі көтеріле бастады
Өзге ұлт өкілдері  де бірен-саран болса да мойындаған сыңайлы, қазақ тілін үйреніп, қазақша сөйлеуге кірісті.
Елбасымыздың ұлт саясатын шынайы қолдаған «Қазақ тілі» қоғамымен бірге бір мезгілде құрылған мәдени орталықтар ауданымыздағы ұлттар достығын нығайтуға, ел бірлігін сақтауға көп күш салып келеді деп айтуға болады.
Алайда қазіргі аздаған жетістіктерімізге марқайып кетуге әлі ерте
Үштұғырлы тіл саясатына байыппен қарауымыз керек
Әрине, қазақтың ұрпағы үш тіл емес, одан да көп тілді меңгеріп жатса ол біздің кемшілігіміз емес, артықшылығымыз болар еді
Алайда мемлекеттік тілдің мәртебесін көтеруге бұл саясаттың ешқандай кері әсері болмауға тиіс, сол үшін қазақ тілінің жанашырларына айтарымыз – енді  тілге деген  күресімізді үш есе күшейтуіміз керек, үш есе артық тер төгуіміз қажет
Өйткені екі алпауыт тілдің қыспағында қазақ тілі тұншығып қалмауы керек.
Біздің кейбір аңғал азаматтарымыз тіл үшін күрес аяқталды деп ойлап, қазаққа енді «Қазақ тілі» қоғамының керегі не?» дегенге көшіпті
Азғана ілгері басқанымызға алданып, ана тілімізге туып келе жатқан ертеңгі қауіпті ұмыту – саяси көрсоқырлық деп түсіну керек
Ана тілдің мәселесін қазақ ұлты басым тұратын бір ғана ауыл немесе ауданмен салыстырып, ал көп ұлтты ірі қалалардың, облыстардың жағдайын естен шығаруға болмайды
Қазіргі ірі компаниялар мен фирмаларда мемлекеттік тіл әлі есіктен сығалап тұр
Жуық арада төрге шығатын түрі көрінбейді
Ал сол фирмаларды Қазақстанның  азаматтары басқарады.
Аты-жөнімізді жазу әлі реттелген жоқ
Бұл намысымызды қамшылауға тиіс
Тілекқабыл деген, тілегің қабыл болсын деген тамаша тілектен туған есімді қазақ тілінің иісі мұрнына бармайтын АХАЖ мекемесінің бір қызметкері құжатқа «Телекабель» деп жазып берген
Осыған күлеміз бе, жылаймыз ба? Сыдық деген есімді орыс­та «ы» әрпі жоқтай «Сидик» деп жазған ғой.
Осы келеңсіздікті түзету үшін Елбасы «Ұлты қазақ азаматтардың тегі мен әкесінің атын жазуға байланысты мәселелерді шешу тәртібі туралы» Жарлығын шығарды
Жарлықта төлқұжаттағы аты-жөнді түзету үшін көптеген жеңілдіктер көрсетілген
Ал соны пайдаланып, аты-жөнімді жөндеп жазғызып ала қояйын деп отырған біздің қазекең жоқ
Елдің намысын қайрап, санасын оятып, төлқұжаттағы қазақы есімді қалыпқа түсіруіміз қажет
Жақында «Қарлығаш» балабақшасында өткен «дөңгелек үстелде» осы тақырып қызу  әңгіме болды
Баланың аты-жөнін дұрыс жазуға ата-ана сергек қарауы керектігі баса айтылды.
Тағы бір айтпауға болмайтын мәселе – қазақ отбасында дүниеге келген сәбиге ат қою жайы
Баланың есімі – оның ұлтының кім екенін білдіретін «төлқұжаты»
Мысалы,  Иван десе – орыс, Цой десе – кәріс, Ли десе – қытай ұлты екенін айтпай білеміз
Ал енді қазіргі қазақ балаларының  атына қарап, оның қай ұлттың баласы екенін ажырату мүмкін емес
Олар Роберт, Макс, Руслан, Диас, Диана, Анель, Жанель болып кете береді.
Сөзімнің соңын мына бір шумақпен қорытқым келеді:
Әлдилеген әркімнің бар анасы,
Ана тілім – халқымның баламасы.
Сондықтан да біздегі бар жақсылық –
Елім менен тілімнің садағасы!
Исламғали Үркімбайұлы,
«Қазақ тілі» қоғамы Панфилов аудандық ұйымының төрағасы
Алматы облысы
