Мемлекеттік тілге қатысты шешімін таппай келе жатқан күрмеулі мәселелердің негізгі әрі басты себептерінің бірі ол тілге деген азаматтардың жеке көзқарасында, сондай-ақ жалпы қоғамның оған деген ұстанымында, қарым-қатысында жатса керек-ті
Неге? Өйткені кез келген бастама, қолданысқа енгізілген заң болсын, бағдарлама болсын ол сол елдің азаматтарының оны жүзеге асырудағы азаматтық белсенділігімен өлшенетіні хақ
Белсенділік жоқ жерде ортақ талап та іске аспай қалуы әбден мүмкін
Себебі айналып келгенде ол әрбір жеке индивидтің жоғарыда атап өткеніміздей, сол мәселеге деген өзіндік жеке-дара көзқарасына байланысты.
Осы тұрғыдан келгенде көзқарас қашанда әртүрлі болуы мүмкін
Бұл қазақ тілінің қолданыс аясын кеңейтіп, тұғырын биіктету мәселесінде айқын көрініс тауып келеді.
Мәселен, сіз ірі сауда орталық­тарына бардыңыз делік
Сонда бір байқайтыныңыз, ол жердегі қызмет көр­сетушінің сізді «Здравствуй­те» деген сөзбен қарсы алуы
Байқап қарасақ, осы бір ғана «Здравствуйте» сөзі қазақ тілінің тынысын тарылтып, аясын кеңейтуге әжептәуір кедергі келтіріп отыр
Неге? Себебі өзіне орысша сөйлеген қызмет көрсетушіге сол дүкенге немесе ірі сауда орталықтарына келіп тұрған адам да бірден орысша тілдесіп кете барады
Бұл жағдай әсіресе өзіміздің қазақтардың арасында жиі байқалып отыр
Сатушы, қызмет көрсетуші қазақ бола тұра, сауда-саттық жасауға келіп тұрған қазақтілді тұтынушыға осылайша «здравствуйте» деген сөзін алға тосып, әлгіні орысша сөйлесуге бейімдейді
Көзге айқын көрініп отырған тілдік кедергілердің ең үлкені бүгінгі таңда осы сөз болып отырған жайт екенін мойындауымызға тура келеді.
«Сәлем – сөз анасы» дейді халық даналығы
Демек, бірінші сөз неден басталса, әңгіме ауаны әрі қарай сол тілде өрбіп кетуі бек мүмкін
Бұл сөзге қарсы уәж айтып, «Сәлеметсіз бе?» деп, қазақша сөйлесейік деген ыңғайда көзқарас білдіретіндер өте аз кездеседі
Бұл енді күнделікті көріп жүргеніміз
Не істемек керек? Мұндай жағдай халық көп жиналатын ірі сауда орталықтарында ғана емес, кішігірім дүкен кассаларында, мейрамханаларда, ойын-сауық орталықтарында және т.б
көпшілік орындарда жиі байқалады
Мейрамханалар мен кафелерде ұсынылатын ас мәзірлерінің түгелі дерлік орысша жазылатынын байқап жүрміз.
Мұны талдап-таразылап, негізгі себептеріне зер сала үңіліп көрсек, ол сол қызмет көрсетуші жандардың психологиясында: «Қазір мен клиентті қазақша сөйлеп қарсы алсам, ол маған бағжиып қарап, түсінбей қалуы мүмкін» деген қорқынышы болатын тәрізді
Бір анығы, «Здравствуйте» деп қарсы алатын қазақтардың көбісі қазақшаны тәп-тәуір біледі
Сонда «Сәлеметсіз бе?» деген әп-әдемі сөз неліктен айтылмай келеді
Бұған ең алдымен сол сауда-саттық орындарының, мейрамханалардың басшылары мән беруі тиіс емес пе? «Айналайындар, қазақтарға қазақша сөйлеңдер» деп бір ауыз сөз айтып, ескертіп қоюға шамасы жетпей ме? Біз тілдік тәрбие дегенді естен шығарып алғандаймыз
Тіл аясын кеңейтудің бір әдісі ол – тәрбие
Алдымен өзіңді тәрбиелеу, қазақ тілінде сөйлеуді өзіңнен бастау
Басшы болсаң, қол астыңдағы қызметкерлерді мемлекеттік тілде сөйлеуге тәрбиелеу
Түптеп келгенде, көп мәселе басшыларға байланысты болып отыр
Мекеменің бірінші басшысы алдымен қазақ тіліне мән беріп, керек болса қызметкерлеріне нақты тапсырма беруі керек емес пе? Әйтпесе мейрамханадағы даяшылар, дүкен кассаларындағы сатушы қыздар қазақтарға орысша тіл қатып, орыс тілінде қызмет көрсетуге бейім тұрады
Елбасының «Қазақ қазақпен қазақша сөйлессін» деген тапсырмасын іс жүзінде жүзеге асыра білсек, біз мемлекеттік тіл саясатында көп ілгері жылжитынымыз анық
Өйткені қазақ тілі ол жалпыхалықтық тіл
Мемлекеттің мемлекеттік тілі
Демек, ол қоғамның барлық салаларында қолданылуы тиіс.
Тілдің дамуын тұсап, жолын бөгеп тұрған осындай кедергілер бар
Ол бір қарағанда ұсақ-түйек нәрсе болып көрінуі мүмкін
Бірақ нақты жағдаймен санасатын болсақ, бұл ұсақ-түйек мәселе емес
Өйткені тілдік қарым-қатынас осындайдан басталады
Кейбір адамдар өзіне солай сөйлеп тұрған соң еріксіз орыс тіліне көшіп, сөйлеп кетеді
Ал сырттай қарасақ, екі адам да – өз қазағымыз.
Осы реттен келгенде тілдің қолданыс аясын кеңейту азаматтарға қызмет көрсетуші сала өкілдерінің қолында тұр ма деп қаласыз
Иә, бұл шын мәнінде солай
Жалпы тілді дамыту бұл өзіміз күнделікті айтып жүргендей кешенді мәселе
Оған құзыретті мемлекеттік мекемелермен қатар мектепте, жоғары оқу орындарында, ауруханалар мен емханаларда, халыққа қызмет көрсету орталықтарында, қоғамдық көлікте, әуежай мен теміржол вокзалдарында және т.б
салаларда қызмет істейтін адамдар тікелей атсалысуы тиіс
Баршаға белгілі жайт, тілдің қолданыс аясы ол азаматтардың бір-бірімен сөйлесу барысында ғана кеңейеді
Ол тіл сөйлеу тілі ретінде толыққанды өмір сүрмесе, оны шын мәнінде қолданыс тіліне айналды деп айта алмаймыз
Сондықтан тіл саясатын жүзеге асыруда азаматтардың өз тарапынан белсенділік қажет
Бұл орайда бірнеше маңызды факторларды атап өтуге болады
Ол ең алдымен тілге деген жанашырлық; тілді дамытуға, қолданыс аясын кеңей­туге деген мүдделілік; қазақ тілінің мемлекеттік тіл ретінде рөлін саналы түрде жоғарылатуға деген ықылас пен ниет; өз тілімді құрметтеймін, оны басқа тілден артық көремін деген азаматтық ұстаным; «мен өзім сөйлемесем, кім сөйлейді, теңіз тамшыдан құралады» деген қағидамен өмір сүру; «қазақ тілі тұралап тұрса, маған да сын, өйткені ол бәрімізге қатысты мәселе деген перзенттік парызды сезіну; өз тіліңнің насихатшысы болу, осы жолда барлық білім-білігіңді, өмірлік тәжірибеңді сарп ету; қазақ тілі ең алдымен өзімізге керек, өйткені біздің бұдан басқа тіліміз жоқ деген ойды серік ету.
Осындай мәселелерге шолу жасай отырып тағы да қайталап айтарымыз, тілдің дамуы, мемлекеттік тіл ретінде қолданылуы ол сол тілде сөйлейтін азаматтардың жүзеге асыратын ісі
Өмірдегі мына бір қарапайым нәрсеге зер салайықшы
Өзге тілді ұлт қазақтарға орысша сөйлейді
Қазақтар да өзге тілді ұлттарға орысша сөйлейді
Мәселен, бір орыс азаматы кез келген қазаққа орыс тілінде тіл қата береді
Ол сен тілді білесің бе, орыс тілін меңгергенсің бе немесе ағылшындар сияқты «Do you speаk Еnglish?» (сен ағылшынша сөйлей аласың ба?) дегендей мәселені анықтап, сұрап жатпайды
Ал қазақ тіліне келгенде, керісінше
Яғни қазақ тілі тілдік қарым-қатынастың ең бірінші тіліне айнала алмай отыр
Жоғарыда келтірген мысалдағыдай қазақ тілінің қолданыс аясы қызмет көрсету саласы тарапынан да, әрбір азаматтың тарапынан да «Сәлеметсіз бе?» деген деңгейге келмейінше тілдік мәселе, шын мәнінде, өзекті күйінде қала бермек.
Тіл саясатының жүзеге асырылуында тағы бір ортаға салар маңызды мәселе жылдан жыл асып, күнтізбе ауысқан сайын ауыз толтырып айтарлықтай нәтиженің байқалмай келе жатқаны
Нәтиже неге жоқ? Бір қарағанда көптеген істер, шаруалар атқарылып, жұмыстар жасалып жатқан сияқты
Алайда мемлекеттік тіл саясатында бір жылымыз бір жылымызға ұқсас болып бара жатыр
Мұны мойындауға тиіспіз
Осыдан бес жыл бұрын орысша сөйлеп тұрған дүкеніңіз әлі сол күйінде орысша сөйлеп тұр
Осыдан он жыл бұрын орысша сөйлеп жүрген өзге ұлт өкілдері, қазақтар болсын әлі де орысша сөйлесіп жүр
Иә, ауызды қу шөппен сүртуден аулақпыз, қазақ тілінің бірте-бірте қанат жайып, дамып келе жатқанына сенгіміз-ақ келеді
Бірақ қоғамдағы жағдайларға қарап, «бес» деген баға беруге әлі ерте
Демек, бәріміз бірлесіп атқаратын шаруа шаш-етектен
Тіл саясатында мүлгуге, бейтараптық танытуға болмайды
Өйткені тіл – күнделікті атқарылатын маңызды шаруа
Оған үлкен де, кіші де қатысады.
Бізде орыс тілінің қолданыс аясын сол деңгейде ұстап тұруға әсер ететін көптеген себептер бар
Газет-журналдардың, бұқаралық ақпарат құралдардың арасында орыс тіліндегі өнімдер басым
Орысша сөйлейтін шенеуніктер, депуттаттар қатары көп
Сырттай қарасақ, олардың әрқайсысы орыс тілінің өз позициясында қала беруіне үлес қосып жүр
Ағылшын тілін жаһандану заманында ешкім де тежеп ұстап тұра алмайды
Ол қаласақ та, қаламасақ та бізге келеді
Ал сонда осындай екі тілдің ортасында ана тіліміз қалайша өріс алады? Шынтуайтына келгенде, тіл нақты шешімдерді, нақты істерді, олардан келіп туындайтын нақты нәтиже арқылы өмірге дендеп енеді
Бұл бағытта құр қиялға ғана берілу жеткіліксіз
Шынайы қоғамдық өмір бізге тілдің басқа суретін көрсетіп отыр
Біз қалай болғанда да, тілдің мәселелерін шешуді қоғамдағы тілдің шынайы көрінісін ескеріп барып қолға алуымыз қажет
Сонда ғана бір нәтиже шығады
Олай болмаса, белгілі бір нәтижеге қол жеткізу қиынның қиыны.
Тағы бір атап өтерлік мәселе, «Мен қазақ тілін үйренуім керек, білуім керек» деген ой-пікірді өзге ұлт өкілдерінің тарапынан да көп байқай алмай келеміз
Бір қарағанда, олар да Қазақстанның азаматтары
Бірақ қазақ тілін үйренуге құлшынбайды, ден қоймайды
Тіпті араларында қазақ тілі туралы естігісі келмейтіндер, білгісі келмейтіндер де жоқ емес
Мұндай әңгіме айтыла бастаса немқұрайдылық танытады
Ал ондай көзқараспен біз Қазақстан халқын Елбасы белгілеген 2025 жылғы межеге дейін қазақ тілінде сөйлейтіндердің санын қалайша 95 пайызға жеткіземіз? Қазіргі ең үлкен шаруа осы болуға тиіс
Кейбір аймақтардағы тіл басқармалары жеке құрылымдық нысаннан Ішкі саясат басқармасына қосылып жатыр
Мұны қалай түсінуге болады? Қазіргі кез Тіл басқармаларының нағыз құлшына жұмыс істейтін кездері емес пе? Ал жеке құрылым күйінде қалдырмайтын болсақ, олардың пәрменділігін қалай күшейтпекпіз деген мәселе өзінен-өзі туындайды.
Мемлекеттік тілдің мәртебесін биік­тетудің нақты механизмдері іске аспай отырғаны қынжылтады
Жалпы осы бағытта атқарылған жұмыстарды бір саралап, таразылайтын уақыт келген сыңайлы
Ендігі бағытымыз қалай болмақ? Не істеу керек? Нәтиже бермеген бағ­­дарламаларды қайта қарап, бүгінгі шы­найы өмірдің талап-тілектерінен туындайтын жобаларды қолға алу қажет
Іскерлік, құзыреттілік жетіспей жатқандай көрінеді
Үйреншікті бір сүрлеу, таптаурын болған шешімдермен алысқа кете алмасымыз анық
Мемлекет басшысы ұсынған «Ұлт Жоспары – 100 нақ­ты қадам» жобасы тәрізді мемлекет­тік тіл саясатына да нақты қадамдардың жасалуы өзекті мәселеге айналып отыр.
Дәуіржан Төлебаев
