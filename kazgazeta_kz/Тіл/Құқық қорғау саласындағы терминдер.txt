Алматыдағы Қазақстан Республикасы Ішкі істер министрлігі академиясының мәжіліс залында ҚР Мәдениет және ақпарат министрлігінің Тіл комитеті мен ҚР Ішкі істер министрлігі бірлесіп «Құқық қорғау саласындағы терминдерді біріздендіру» атты республикалық семинар өткізді
Құқық қорғау саласындағы терминдерді жетілдіру және біріздендіру мәселелерін талқылау мақсатында өткізілген шараға Қазақстан Республикасы Үкіметінің жанындағы мемлекеттік терминология комиссиясының мүшелері, құқықтанушы, заңгер ғалымдар, құқық қорғау органдарының мамандары, мемлекеттік органдардың қызметкерлері, жоғары оқу орындарының профессор-оқытушылар құрамы, облыстық тілдерді дамыту мен ішкі істер басқармаларының қызметкерлері қатысты
Семинар ҚР Мәдениет және ақпарат министрлігі Тіл комитеті төрағасының орынбасары, филология ғылымдарының докторы, профессор Шерубай Құрманбайұлының төрағалығымен өтті.
Ш.Құрманбайұлы құқық саласында біріздендіруге байланысты негізгі мәселелерге тоқталды
Атап айтқанда, ішкі істер органдарындағы көші-қон полициясы, жол полициясы, учаскелік полиция сияқты құрылымдық бөлімшелерде қолданылатын термин сөздерді біріздендіру қажеттігіне тоқталды
Сонымен қатар прокуратура, ішкі істер органдары және басқа құқық қорғау салаларында қолданыстағы терминдерді біріздендіру күн тәртібінде тұрғандығын атады
Осы мәселелерді біріздендіру үшін сол саланың мамандарымен ақылдасу қажеттілігін, қайталамаушылықтың болмауы керектігін тілге тиек етті
Сонымен қоса ол кей терминнің шикі болуына сала мамандарының аударманы шала беруі себеп екендігін жасырмады
Мә­селен, мемлекеттік тер­ми­но­логия комиссиясына бірнеше министрлік өз ұсыныстары мен терминдердің аудар­ма­ларын ұсынған
Әйткенмен, Әділет министрлігінің ұсынған терминологиялық сөздігі ғана үдеден шығыпты
Ал қалған бес-алты министрліктің ұсы­нысы кері қайтарылған
Әрбір сала мамандары терминдерді аудару, біріздендіру ісіне атүсті қарамай, жан-жақты пісіріп, жетілдіріп ұсынғаны дұрыс
Шерубай Құрман­байұлының айтуынша, терминологияда жарыс­па­лылықтың орын алуы заңды
Әйтсе де әр ғалым өз зерттеуіне салып, терминді ұсынады
Ал ғалымдардың ұсынған тер­миндерін саралап, ішінен қажеттісін қолданысқа енгізу мамандарға жүктелер міндет
Жалпы, терминдерді біріз­дендіру тар саладан халықа­ра­лық деңгейге дейінгі кезеңді қамтиды екен.
Терминдерді
біріздендіру мәселесі және
оны шешу жолдары
Бақыт ӨМІРСЕЙІТОВ,
ҚР Ішкі істер министрлігі Мемлекеттік тіл және ақпарат департаменті бастығының орынбасары, полиция полковнигі, Қазақстан Журналистер одағының мүшесі:
– Қазақстан Республикасы Мәдениет және ақпарат министрлігі Тіл комитетінің бас­тамасымен іс-шара өткізілді
Онда Қазақстан Республикасы Ішкі істер министрлігінің арнайы сұрауымен терминдерді біріздендіру мәселесі қарастырылды
Қазақстан Республикасы Ішкі істер министрлігінің Мемлекеттік тіл және ақпарат департаментінде және аумақтық бөліністерінде редакциялық сараптама бөлімдері жұмыс атқаруда
Сонымен қатар министрліктің әр қызметінде мемлекеттік тілді дамытумен айналысатын қызметкерлер бекітілген
Осы орайда, өткен жылдармен салыстырғанда құжаттарды дайын­дау және аудару сапасы біршама жақсарған
Өз саласына қатысты құжаттарды бірден қазақ тілінде аударумен айналысып жүрген қызметкерлердің саны күннен-күнге артуда
Құжаттардың көбі бір ізге түсіріліп, қазір үлгі ретінде пайдаланылуда
Құжаттарды әзірлеуде Қазақстан Республикасы Үкіметінің жанындағы Мемлекеттік терминологиялық комиссиясы бекіткен сөздері алынады.
Қазіргі таңда біз «Заң терминдері» мен «Құқық саласының терминдері» атты сөздіктерді басшылыққа ала отырып, полиция саласына қатысты терминдерді іріктеп, жаңа сөздікті кітап ретінде әзірлеу үстіндеміз
Өйткені, жоғарыда аталған сөздіктерде ішкі істер органдарының қызметіне қатысы жоқ көп сөздер кездеседі (мысалы, «астықтың өмірлік циклі» – жизненный цикл зерна, «артықшылығы бар екпе» – плюсовое насаждение деген сөздер)
Тіпті, құқық қорғау саласының және басқа да терминдер сөздігінде қазіргі таңда мүлдем қолданбайтын көнерген душеприказчик – өсиетті орындау тапсырылған адам сөзі де жазылған
Сондай-ақ, министрлік жанындағы терминдер қалыптастыру комиссия отырысында жиі дау тудыратын сөздер мен сөз тіркестері қаралады
Біздің тіл мамандары құжатты заңгерлік, заңнамалық актілерге қарап аударады
Соның өзінде терминдер әртүрлі болып келеді
Қылмыстық атқару жүйесінде нақты аудармасы жоқ сөздер бар
Мысалы, «Лидер», «Авторитет», «Вор в законе», «Камера», «Общак», «Положенец» сияқты сөздерін алып қарасақ, әр орган оны әртүрлі аударып келеді
Атап айтқанда, «Лидер» сөзін Ұлттық қауіпсіздік комитеті «Басшы», Бас прокуратура «Көшбасшы», ал біздің салада бұрын «Көсем» деп аударылса, қазіргі уақытта «Жетекші» деп қолданылып жүр
«Қылмыстық іс жүргізу» кодексіндегі «подозреваемый» термині «сезікті», ал «Қылмыстық кодексте» «күдікті» деп берілген
Біздің құжаттарда көбіне «күдікті» деген түрі алынады
Ал, «уголовное преследование» – «қылмыстық ізге түсу» және «қылмыстық қудалау» деп келеді
Біз оның «қылмыстық қудалауы» деген түрін қолданамыз
Сондай-ақ, «Терроризм» – Қылмыстық кодексте «терроризм» деп алынса, ал Экстремизмге қарсы күрес туралы заңда «лаңкестік» деп аударылған
Ережеде «Дорожное движение» – «Жол қозғалысы», ал Заңды негізге алсақ, «Жол жүрісі» деп алынған
Біз құжаттарда «жол қозғалысын» қолданамыз
«Кольцо дороги» – «айналма жол», «жол айналымы» деп келеді, осы сөз бүгінгі күнге дейін дау тудыруда
Ал, сіздер қандай аударма ұсынасыздар? «Санкция» – сөзі «санкция» деп қалып отыр, «рұқсат етемін» дегенге прокуратурада біздің тергеушілерден «санкциялаймын» деп әкел дейді
«Рұқсат етемін» деген анағұрлым дұрыс болар
«Карточка» – тергеуші қолданатын құжат – «кәртішке» деп аударылған, «карточка» деп қалғанын дұрыс деп санаймыз
«Задержание, содержание» екеуі де «ұстау» деп аударылады
Мынадай кезде «Задержание преступника» – «қылмыскерді ұстау» болады, ал «содержание осужденного» дегенді қалай аударасыздар? «Часовой» – Қарулы күштер «сақшы» деп алады, ал бізде «сақшы» сөзі «страж порядка» деп аударылады
Осы жерде тағы бір тоқтала кететін мәселе – барлық саладағы тіл мамандарының біліктілігін арттыру үшін тіл ғалымдарының, лингвистердің көмегі қажет
Өйткені көп компонентті сөздерді және аудармасы бір жүйеге келмеген терминдермен жұмыс істеуде үлкен мәселелер туындап жатады
Сөзімді қорыта келе, мынадай ұсыныстарға тоқтала кетейін: Бірінші, Құқық қорғау органдарының жеке терминологиялық комиссиясын құруды; Екінші, лингвистикалық орталық базасында тіл мамандарымызды терминдерді аудармада дұрыс қолдануын үйрену үшін тағылымдама өткізуді; Үшінші, Қазақстан Республикасы Президенті жанындағы Мемлекеттік басқару академиясында терминология тақырыбына қатысты семинар-сабақтарды жиі ұйым­дастыруды; Төртінші, Заң терминдерін қалыптастыру үшін Ахмет Байтұрсынұлы атындағы Тіл білімі институтымен тығыз байланыс жасауды ұсынамын
Бесінші, Қазақстан Республикасы Үкіметінің жанындағы Мемлекеттік терминологиялық комиссиясы бекіткен терминдер Тіл комитетінің веб-порталында әр сала бойынша орналастырылса, біз үшін өте қолайлы болатын еді.
Қазақстан Республикасы заңнамаларындағы қазақ тіліндегі терминдердің тұрақты тіркестерін біріздендіру
Унзила ША­ПАҚ,
Қазақ гуманитарлық заң уни­верситетінің Ұлттық құқық жоғары мектебінің
директоры, заң ғылымдарының докторы, профессор:
– Терминдерді сараптан өткізген жөн деп санаймын
Кез келген заң заңи тер­миндермен жазылады
Заңи термин заңнамаға кіргі­зіл­геннен бастап, заңдық күшке ие болады
Сондықтан заң­намалық құжаттардағы тұ­рақты тіркестер, заңи тер­миндер бірізді болуы керек
Заңға енгізілген тұрақты тіркестердің басқа баламасы болмайды
Бір заңнамада бір тіркес екі түрлі баламамен беріледі
Мәселен, азаматтық кодексте теріс пиғыл деген тіркес кездессе, келесі заңдарда жат пиғыл деген тіркес беріледі
Қазақ тілі өте бай тіл
Теріс пиғыл, жат пиғыл, арам пиғыл деп қолдануға болады
Аталған кодекстің өзінде «оперативное управление» деген тіркес «жедел басқару» және «оралымды басқару» деп екі түрлі берілген
Сондықтан заңнамаларда тіркестер бі­різдендірілуі керек
Заң сала­сының маманын дайын­дайтын жоғары оқу орындарында лингвист мамандарды дайын­дайтын бөлім ашу керек
Со­нымен қатар магистра­турада заң және латын тілі атты бөлім ашылғаны жөн
Өйткені біз Рим заңын қолданысқа енгіздік
Яғни латын тіліндегі тер­мин­дерді пайдаланамыз
Осы тер­миндердің қазақтілді ба­ла­масын жасайтын маман­дарды дайындау керек
Со­нымен қатар елімізде қол­­­данатын заңнамалар мен нормативтік-құқықтық құ­жат­тарға мо­ниторинг жасап, терминдерді сараптан өт­кізген жөн.
Заң терминдерінің
қазақшасын тұрақтандыру
Шапағат ЖАЛМАХАНОВ,
ҚР ІІМ Б.Бейсенов атындағы Қарағанды
академиясы тілдік дайындық кафедрасының бастығы, филология ғылымдарының докторы, профессор:
– Заңнамалық жүйе мен заңдарды қазақ тіліне аударуға қазақ лексикасының сөздік қоры мен сөз байлығының жететіндігіне тәуелсіздік алған 20 жылдан астам кезеңде қабылданған заңдар мен заңдық актілерінің мемлекеттік тілде қолданыс тауып келе жатқандығы дәлел.
Заң терминдері мен ұғымдарын қазақша қолдану белсенділігінің артуы еліміздің тәуелсіздік алуымен ғана емес, мемлекеттік құрылымның, қоғамдық-әлеуметтік, тіпті саяси-мәдени қарым-қатынастардың өзгеруіне байланысты, заңнамалық жүйенің түбегейлі өзгеріске түсуіне тікелей тәуелді
Кеңес заманында санаулы заңдар мен кодекстер ғана болатын
Ал қазір азаматтық, әкімшілік, қылмыстық жән, т.б
заң салаларына қоса нарықтық экономикаға қатысты заңдық нормативтер қалыптасты.
Заң терминдерінің қазақша аудармала­рының тұрақсыздығы, бір ізді болмауының қоғамдық және адамдық қатынастардағы салдарлары да күрделі
Себебі заңдар мен кодекстердегі әрбір тәртіп және құқық бұзушылықтың, қылмыстық баптары мен тармақтары адам денсаулығына, өміріне және тағдырына әсер етеді, айып немесе жаза тағайындауда шешуші рөл атқарады
Мәселен, иелену мен иемдену (владение – присвоение) дегендегі «иелену» – заңды, заңмен қор­ғалатын әрекет, ал «иемдену» заңсыз, заңмен қудаланатын әрекет; немесе «асыра пайдалану» (превышение) мен «теріс пайдалану» (злоупотребление) заңмен қудаланатын, екеуі де екі түрлі баппен жазаланатын құқық бұзушылық және қылмыс
Бопсалаушылық (вымогательство) пен алаяқтық (мошенничество) ұғымдары да осындай.
2000 жылы заңтануға арналған қазақша-орысша, орысша-қазақша сөздікте (31 томдық терминологиялық сөздіктердің 30-томы) «авторлық келісімшарт» «авторлық шарт» (183-б.), «административная ответсвенность» «әкімшілік жауаптылық» дегенді «әкімшілік жауапкершілік» (184-б.), «актуаль­ность» – «өзектілік» (186-б.), «актуальный» – «көкейкесті» (186-б.), «истец» – «талап арызшы» дегенді «отказ истца от иска» – «қуынушының талаптан бастартуы» (275-б.) деп аударылған
«Аморальный поступок», «антиобщественный поступок» дегендегі «пос­тупок» – «бейморальдық іс-әрекет» (187-б.), «қоғамға жат қылық» (187-б.), яғни «іс-әрекет, қылық» болып аударылған.
Заң терминдері мен ұғымдарының жоғарыдағыдай ала-құла болуы термин­жасамға қойылатын 1) бір мағыналық 2) қысқалық 3) шарттылық, жасандылық 4) тұрақтылық 5) бейтарап мәнділік деген талаптардың орындала бермеуіне байланысты
Сонымен қатар терминдер мен ұғымдарды аудару кезінде сөздердің бір мағыналы, көп мағыналы ғана емес, тар мағыналы, кең мағыналы болатынын ескерген жөн.
Терминдер мен ұғымдарды аударуда тілдердің грамматикалық құрылысының ерекшеліктеріне қарай бір сөзді бірнеше сөзбен, сөз тіркесімен, немесе керісінше аударуға тура келеді
Мәселен, отводить (свидетеля) – (куәға) қарсылық ету, приостановить – тоқтата тұру, отложение, отклонять – кейінге қалдыру, отменить – тоқтату, күшін жою, откладывать – шегіндіру, кейінге қалдыру, отсрочка – кейінге қалдыру, отказывать – бастарту, қайтару, устранение – шеттету, отклонять – шеттету, отвергать – қабылдамау.
Түйіндей келгенде, халықаралық немесе терминдердің қазақша аудармаларын тұрақтандыру үшін:
1) заңдар мен заңдық актілерде қолданылатын терминдер мен ұғымдардың түгелдей инвентаризациясын жасап, баспасөз бетінде жалпы халықтық талқыға салып, мамандар саралап төрелігін айтып, терминология комиссиясы біржола бекіту керек;
2) бекітілген аударманы мойындап, бас­шы­лыққа алу керек, терминдердің шартты, жасанды құбылыс екенін түсіну қажет
Бұл пікірді барлық саладағы терминдер туралы айтуға болады.
Соттық медицина саласындағы кейбір терминдерді біріздендіру мәселесі
Мұхамбедия АХМЕТОВ,
Астана медицина университеті профилактикалық медицина кафедрасының профессоры:
– «Ресми құжаттарымызда, заңда­рымызда терминдер қазақ тіліне қалай аударылып, қалай жазылып жүр?» деген сұраққа жауап іздедік.
Мысалы, 2002 жылы «Ресми іс қағаздары» атты кітапта және 2006 жылы шыққан «Іс қағаздарын мемлекеттік тілде сауатты жүргізу мәселелері» атты кітапта «іс қағаз» сөзі бөлек жазылған
Ал «Тіл құралы» кітабында «Ісқағаздарының үлгілері» деп бірге жазылған
Осы авторлар 100 мың данамен шыққан «Орфографиялық сөздікке» қарамай ма деген ой туады
Орфографиялық сөздіктің 474-бетінде ісқағаз, ісқағаз жүргізу, ісқағаз стилі деп бірге жазылған
Демек, ісқағаздарының емес, ісқағаз, ісқағаздың, ісқағазға, ісқағазбен болып жазылуы керек еді.
Еліміз тәуелсіздік алғанымен, тіліміз толық тәуелсіздік алған жоқ, әлі күнге орыс тіліне «тәуелді» аударма тіл болып тұр
Қазақ тіліне орыс тілінен құрылымдық интервенция күшейіп барады
Әсіресе, компьютерлік аударма бағдарламалары енгізілгеннен бері сөйлем құрылымымыз бұзылды.
Дәрігерлердің кәсіби тіліне қатысты терминдердің бірізділенуі адамның денсаулығын қорғауға қызмет етсе, адамның құқығын қорғауға қатысты заң терминдері адамның да, бүкіл қоғамның да тағдырына әсер етеді
Заңнама мен медицинаға тең қызмет ететін терминдер «Судебная медицина» деп аталатын салада өте көп
Бірақ сол «судебная медицина» атауы әлі күнге «сот медицинасы» болып жазылып жүр
Бұл атаудан «соттың өзінің жеке медицинасы бар» деген сияқты ұғым туады
Неге медицинадағы сотқа қатысы бар саланы «соттық медицина» демейміз? Сонда «судебно-медицинская экспертиза» деген сөз тіркесін «соттық-медициналық сараптама» деп жатық аударған болар едік
Қолданылып жүрген сот медицинасы деген сөз тіркесі судебная медицина емес, медицина суда болып тұр.
Сонымен, соттық медицина дегеніміз соттық және тергеушілік тәжірибеде кездесетін медициналық, биологиялық сипаттағы мәселелерді талдап зерттейтін және құқық қорғау органдарының қызметімен тікелей байланысты ғылым.
Мысалы, криминальный аборт – «қылмысты түсік» деп жазылып жүр, кейбір сөздіктерде «астыртын түсік» деп берілген
Осы сөз тіркесінен құралған терминнің әр сөзін бөлек түсіндірсек, аборттың қазақшасы түсік деп берілген
Латынша abortus – процесс прерывания беременности, ал түсік – недоносок (преждевременно рожденный плод), сондықтан аборт – түсік түсу, түсік тастау болу керек еді (если процесс самопроизвольный) немесе түсік түсіру, түсік тастату болу керек (если процесс совершен насильственно).
«Қылмысты түсік» «астыртын түсік» дегенді оқығанда, өзі өлі, тіпті кеудесінде жаны бар болған күнде де түсіп қалған шарана, яғни түсік, жаңағы недоносок нендей астыртын қылмыс жасап қойды екен деген ойға қаласың
Егер криминал+ды аборт десек түсінуге болады, ал криминал+ды полиция дегенді қалай түсінеміз? Қылмысы бар полиция ма? Сөзжасам заңдылықтарын жетік білмейтіндігімізден, әйтеуір –лік, –лық, –дік, –дық, –тік, –тық деп жалғау-жұрнақты жапсырып терминдерді толғанып ізденбей, толғатпай туып жатырмыз.
2007 жылы шыққан «Заң терминдерінің сөздігінде» судебный пристав – сот приставы деп берілген
Бұл терминді 1997 жылы Мемтерминком жасауыл деп бекіткен
Ожеговтың түсіндірме сөздігіне жүгінсек, судебный приставтың міндеті судебный исполнитель деген атауға мазмұндас
Ал жоғарыдағы «Заң терминдерінің сөздігінде» судебный исполнитель – сот орындаушысы деп берілгені орынды
Патшалық Ресей кезіндегі судеб­ный приставтың міндеті өзгеше болған бол­­са, неге жасауыл сөзін приставқа қимаймыз
Бая­­ғы заманнан-ақ қазақ тілінде ­жасау­­­­­­ыл, айдауыл, қарауыл сөздері бар емес пе?! «Заң терминдерінің сөздігінде» судимость – соттылық деп жазылған, ал Мемтерминком 2002 жылы бұл сөзді сотталған­дық деп бекіткен
Бір сөздіктерде: побег подсудимого из-под стражи – сотталушының абақтыдан қашуы деп берілген
Сонда стража абақты ма? Бұл сотталушының күзеттің қоластынан қашып кетуі емес пе?! Сонда сөздік құрастырушылар Мемтерминком бекіткен терминдерді мойындамай ма? Көп жерде подозреваемый – күдікті деп берілген
Күдікті деген подозрительный ғой
Кейде сезікті деп айтылып жүр
Осы баламаларды талқылап көрейікші
Қылмыс жасаған адам да күдіктеніп, қашып жүреді, оны іздеп жүрген полиция да күдіктенеді
Осы екеуінің қайсысы күдікті? Ал сезікті деген сөзді қалай түсінеміз? Екеуінде де сезім (сезік) бар ғой
Орыстың обвиняемый, подсудимый деген атауларын айып­талушы, сотталушы деп жақсы аудардық қой
Осы тәсілмен подозреваемый сөзіне балама табылмады ма? Бүкіл терминдерімізді біріздендіреміз деп жазып жүрміз
Кейбіреулер бірізділендіру дейді
Сонда біз бірігіп алып ізденіп жүрміз бе, әлде бірізді етеміз деп жүрміз бе? Айтып, жазып жүргендеріміздің қайсысы дұрыс? Ойланайықшы.
Жалпы терминдерімізді бірізділендіру үшін төмендегідей ұсыныс беремін
Әрбір ғылым саласының қазақ тіліндегі терминдерін бірізділендіру үшін қазақша сәтті эквиваленттерін тауып, жүйелеу үшін сол ғылым саласының кәсіби біліктілігі жоғары мамандардан іріктеліп, құрылған топ болуы қажет
Қазақ тіліндегі ғылыми терминдерді жинақтап, сөздіктер шығарумен әр саланың ғалымдары өздері айналысып жүр.
Терминжасаммен айналысатын ғалым­дарға қойылатын талап болу керек
Критерийлер жасау қажет
Мемлекеттік тілді еркін меңгерген ғалымдар тартылуы керек
Олардың қазақ тілінде жазған көркем аудармашылық еңбектері де болғаны жөн
Ағылшын тілін, тағы да басқа шетел тілін жақсы меңгерген және ғылыми атағы болуы тиіс
Көптеген терминдер латын тілінен алынғандықтан, сол атаулардың этимологиясын талдап, түсінетін қабілеті болған жөн.
Терминологиямен айналысатын топта міндетті түрде сөзжасам заңдылықтарын бі­летін тіл маманы терминолог ғалым болуы керек
Терминдерді тек сол саланың ғалымдары ғана емес, филолог-терминологтың талқы­лауынан өткізіп барып бекіту керек
Көп жағдайда терминдерді тек филолог ғалымдар ғана талқылап, бекітіп жібереді, ал олар әр саланың терминдері қандай затты, құбылысты, процесті бейнелейтінін терең біле бермейді
Неғұрлым ғылыми атағы жоғары болса, сол ғалым сәтті термин табады деген пікір қате
Терминологтар полиглот болу керек.
Шерубай ҚҰРМАНБАЙ­ҰЛЫ,
Қазақстан Республикасы Мәдениет және ақпарат министрлігі Тіл комитеті төрағасының орынбасары, филология ғылымдарының докторы, профессор:
– Кей терминдерді қолда­нысқа ұсынылғанға дейін, заңға енгізілгенге дейін жан-жақты пысықтап, саралап алған дұрыс
Бір ұғымның бірнеше мағынасы, бірнеше сипаты мен белгісі болуы мүмкін
Бір ұғымның белгілерін анықтап, ішіндегі негізгісін тек сол саланың маманы ғана анықтай алады
Бұл ретте жа­рыспалылық болғаны дұрыс
Жарыспалылықтың орын алуына бірнеше себеп әсер етеді
Біріншіден, беделге басу
Әр ғалым өзі зерттеп, ұсынған терминді сөздікке енгізіп, қолданысқа жібереді
Әркімге өзінің еңбегі ыстық
Бірақ мұндай ұсыныстарды қол­данысқа енгізбес бұрын, зер­делеп алған дұрыс
Екіншіден, үйлестіру жұмыстарының кемшін болуы себеп болып отыр
Яғни терминді сараптау, тілдік талаптарға сай келуін зерттеу жұмыстары дұрыс жүргізілмейді
Әсіресе, рес­публикалық деңгейде үйлес­тіру жұмыстарын дұрыс жүргізу керек
Заңда, нор­ма­тивті-құқықтық құжаттарда, тіпті республикалық ең бе­делді басылымдарда сезікті, күдікті сөздері бір сөйлемде бірнеше рет қолданылады
Заң тілі нақтылықты қажет етеді
Не туралы, қандай сөз айтып отырғанымызды нақ­тылап, дәл өз атымен атауымыз керек
Құқылы деген сөздің өзін құжаттарда қақылы, құқықты деп пайдаланамыз
Ауызекі тілде бірнеше ма­ғынасы қолданылсын, бірақ кәсіби тілде бір мағынасы болуы қажет.
Сол сияқты Парламентте жиі кө­терілетін мәселе – халықаралық шарттар мен келісімдерде терминдердің бірізді қолданылмауы
Біз өзге елдермен түрлі, биік дәрежелі кездесулерде ел мен елдің арасында халықаралық шарт­тарға қол қоямыз
Кейде бір­неше елмен осындай бай­ланыс орнатамыз
Сондай сәттерде терминнен қате жіберіп, өзге елден кешірім сұрап, Сыртқы істер министрлігі арқылы нота жіберіп, қайтадан алдыртып терминді түзететін жағдайлар да болады
Бұл біздің тілімізге де, еліміздің беделіне де еш­қандай абырой әкелмейді
Сон­дықтан терминдерді халық­аралық құжаттарда қолдануды біріздендірудің маңызын байқап отырмыз
Терминдерді ала-құла қолданып жүретін болсақ, тіліміздің нормативті-құқықтық құжаттарда заң тілі ретінде орнығуына кесірі тиеді
Заң саласы – халықпен тығыз қарым-қатынас ор­нататын сала
Құқық қорғау саласының барлық мамандарын халық біледі
Әртүрлі жағдай орын алып жатса да, құқық қорғау саласының маман­дарына жүгінеміз
Еліміздегі тыныштық пен қауіпсіздік, азаматтардың амандығы ті­келей Ішкі істер саласының мамандарына жүктеледі
Мем­лекеттік тіліміздің мәртебесі биік, жұлдызын жағу – жұл­дызды азаматтарға бай­ла­нысты
Тіліміздің бір жүйеге түсуі мен нығаюы­на бірлесе атсалысамыз деген ниеттеміз.
Конференция барысында сөз сөйлеген басқа да ғалымдар, терминге қатысты тың пікір, ұтымды ойларды ортаға салды
Жиында Шерубай Құрманбайұлы семинарда баяндама жасаған ғалымдардың еңбегі алдағы уақытта жинақ болып шығатынын айтып өтті.
Алматыда өткен бұл жиын бұрынғылардан өзгерек болғаны рас
Өйткені осы жиында термин атауына қатысты көкейде жүрген көп мәселе ортаға салынды
Толғағы жеткен түйіндердің күрмеуі шешіліп, тоң жібіп, сең сетінегендей болды
Енді бізге қалғаны – жоқты түгендеп, барды бағалау
Өйткені ұлттық атаулар – ұлт тарихының тамыры
Ал тамыр тереңге тартқан сайын ұлттың тұғыры бекіп, жапырағы да жайқала түспек.
Нұрлан ҚҰМАР
