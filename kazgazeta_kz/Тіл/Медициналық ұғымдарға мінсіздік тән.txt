«Ана тілі» газетінің таяудағы бір нөмірінде (№ 18, 2010 ж
) жарияланған биология ғылымдарының докторы, профессор Т.Несіпбаевтың «Салалық мамандардың да айтар пікірі бар» атты мақаласы  қолыма қалам алғызды
Бұл материалда айтылатын ой осы саланың мамандарының көптен көкейінде жүрген мәселелер екеніне талас жоқ
Аталған мақалада келтірілген ұсыныстарға мемтерминком құлақ асып, келешекте салалық мамандардың айтарына, олардың пікірлеріне да жүгінсе екен
Осы орайда медицина саласында қостілді, яғни қазақ-орыс тілдерін қатар білетін, сауатты дәрігер-аудармашыларды мемтерминком жұмысына қатыстыру керек сияқты.
Жалпы айтқанда, медицина саласында қолданылатын терминдер мен ұғымдардың аясы өте кең, оған биология, биохимия, биофизика, ботаника, зооветеринария, экология, физиология, педагогика, психология және тағы басқа пәндердің термин-сөздері мен атаулары араласып жатады.
Осы ретте талай жылғы медицина саласындағы тәжірибемде кездескен сөздер мен оған қатысты ой-пікірімді ортаға салғым келеді.
Денсаулық сақтау саласында қызмет ететін мамандардың сөзі «организм»-нен бастау алады
«Организм» – әлемдік термин атау
Бізде организмді «ағза» деп аударып жүр
«Ағза» сөзі «организм» сөзінің ұғымын толық аша алмайтыны көңілімнен шықпай жүргенде, жақында жарыққа шыққан М.Ахмет-төре Ахметовтің «Орыс­ша-қазақша-ағылшынша медициналық терминдер сөздігінде» (Алматы, 2009 ж.) «организмге» биологиялық жүйе ретінде қарастырылған жеке тіршілік иесі деп түсінік беріпті
Оны ықшамдап, екі сөзбен – тіршілік иесі десе де жетпеуші ме еді?
Ал организмнің ішінде болатын нәр­селерді жалпы атаумен «ағза»  деп атауға болар, орысшасы – «Внутренности»
Соған қарамастан «организм» деген «ағза» болып айналымға, яғни «Валеология» кітабына (2004 ж.), түрлі медицина саласындағы сөздік, оқу құралдары мен әдебиеттерге, тіпті «Денсаулық энциклопедиясына» (Алматы, 2007 ж.) енгізіліп, қолданыста жүр.
«Ана тілі» газетінде (№9, 2010) профессор Б.Қалиұлы анатомия – тәнтану, косметика – риан, маятник – бигеш, рецепт – дәрел, функция – мәнбі, факт – берне деп ұсыныс жасаған
Б.Қалиұлы қай тілдің термині болса да, оны қазақ тіліне аударып қолдану тиіс дегенді қолдайды
Бірақ мұндай тұжырым­ға бірауыздан келісуге болмайды, өйткені медицина саласының терминдерінің бәрі аударуға көне қоймайды.
Осы жерде әл-Фараби атындағы ҚазҰУ-дың профессоры, филология ғылымдарының докторы Т.Есембековтің айтқаны көңілге қонымды
«Терминге қойылатын талап біреу: ол – қандай мәтінде болсын, өзінің мағынасын сақтап тұру
Ал қазіргі термин деп жүргеніміз көбі термин деңгейіне көтерілмейтін, тек түсінік пен ұғымдар ғана
Сондықтан да кейбір мәтіндерді тіпті түсінбейтін дәрежеге жеттік» деп жазады ол
Бұл, әсіресе, медицинаға, яғни денсаулық сақтау саласына қатысты айтылған сын деуге келеді.
Медицина (латын сөзі) – дәрігерлік ғылым
Басқа ғылым салаларынан айырмашылығы – дәрігерлер күнделікті жұмысында латын-грек тілінің сөздерін қолдануға тура келеді, ол – заңдылық
Медицинадағы негізгі әлемдік терминдер сол қалпында айтылуы және жазылуы тиіс, аударма жасағанда барынша мағынасын өзгертіп жібермей, қысқаша, нақты тү­сі­нікпен берілу керек
Адам организміндегі барлық ағзалар мен мүшелер толықтай орыс тілінен аударылып біткен сияқты
Солай дегенмен дәрігерлік қызметте күнделікті (екінің бірінде) айтылып-жазылып жүрген «бронх» атауы дұрыс аударылмай келеді
Бронх (bronchos) – грек сөзі, орысшасы – «дыхательное горло»
Ерте заманнан қазақ халқы оны «қолқа» деп атап кеткен және оны білмейтін қазақ аз
Жалпы, жұртшылық арасында «қолқаңа суық тиген – жөтелесің», «қолқа бездері шошыған», не болмаса «қолқа демікпесіне шипалы шөптер» деген сияқты тіркестер айтылады.
Дәлелді болу үшін біз әр жылдардағы газет-журнал беттерінен үзінділер берейік:
– «Ана тілі» газетінде академик Ә.Нұрлыбаев «Жөтелдің туындау себептері өте көп: суық тиіп қолқа немесе өкпе қабынғаннан болатын жөтелдің емі – қалақай»; Алматы СЭС дәрігерінің «Пневмокониоздар» мақаласында («Денсаулық», №8, 2002 ж.) Ж.Бузаева: «Залалды шаңдар тыныс алу кезінде мұрын, өңеш, қолқаның шырышты қабығымен өкпеге кіріп, бронхит, ринит, фарингит сияқты ауруларға себепші болады».
– өзінің өзекті сұхбатында («Денсаулық», №6, 2004 ж.) м.ғ.к
Қ.С.Серікбаева: «Балалар көбіне қолқа айналасындағы лимфа бездері туберкулезімен ауырады» деген.
Қызылорда қаласында 1993 жылы басылып шыққан «Орысша-қазақша сөздікте» (құрастырушы С.Иманғалиев пен 3.Қыстаубаева): Бронхит – қолқаның қабынуы
Бронхит астматический – демікпелі бронхит
«Бронх» сөзінің «қолқа» екенін растау үшін ата-бабалардың ақ батасынан үзінді берейік:
1) Ниеттері ақ болсын,
Бейнеттері пәк болсын!
Қолқасын шаң қаппасын!..
2) Жамбылға ұқсап көп жаса,
Денеңде дерт болмасын
қолқаңа шаң (жұқпасын) қонбасын.
Жан-жүрегің толғансын…
Сонымен қатар 1993-95 жылдардағы қазақ тіліндегі жыртпа күнтізбелерді шолсаңыз, «қолқа қабынуы» сөзі кездесіп отырады
Ендеше, «қолқа» сөзі барлық оқу құралдары мен оқулықтарда және анатомиядан бастап терминологиялық және басқа сөздіктерде – «аорта» деп аталады? Одан бөлек «қолқа демікпесі»,  яғни «Бронхиальная астма» сөз тіркесін аудармашы ғалымдар әр сөздіктерде немесе оқу құралдарында «тыныс демікпесі», «өкпе демікпесі», «кеңірдек демікпесі» деп әрқилы аударады
Олардың «қолқа» сөзін айтуға неге аузы бармай жүргені түсініксіз
Осы жайтқа байланысты біз ауа тамыры (бронх) емес, қан тамырлары бойынша пікір білдірейік
Академик, профессор Ә.Қайдаров 1992 ж
«Қазақ терминологиясына жаңаша көзқарас» кітапшасында тайға таңба басқандай, қан тамырларының қазақша аттарын күретамыр, қызыл тамыр, көк тамыр, қылтамыр деп көрсетіп берді
Сол кезде Республика Тіл комитетін басқаратын, филолог-лингвист ғалым Ә.Қайдаров оларды әрі қарай талдауды сала мамандарына қалдырған
Аталған қантамыр атауларын орыс тіліне аударғанда – аорта, артерия, вена және капилляр болатыны өзінен-өзі түсінікті
Сол кездегі біздің па­йымдауымыз бойынша, академик Ә.Қайдари айтқан күретамыр – қан тамырларының ең ірісі және жуаны – тек қана аорта болып белгіленген.
Қорыта келгендегі айтарымыз, «қолқа» – аорта емес, «қолқа – бронх»
Осы мәселені жоғары жақтан дұрыс шешім қабылдаса – күретамыр аталынуы жөн немесе әлемдік термин ретінде аорта болып қалуы керек
Біз қарап шыққан түрлі сөздіктер мен оқу құралдарында «күретамыр» сөзін біреу «вена», екінші бір ғалым «артерия», үшіншісі «сонная артерия», төртіншісі «яремная вена» деп қолданысқа әртүрлі енгізген.
«Контакт», «анамнез» халықаралық терминдері тек қана қысқаша түсінікпен аударылуы жөн
Контакт (сontactus) – латын сөзі, орыс тілінде – «соприкосновение» деген түсінік береді
Бірақ ол орысша «контакт» болып қалып тұр ғой
Ал біз оны қазақ тіліне қайтсек те аударуымыз керек
(Профессор Б.Қалиұлының ұсынысы бойынша)
Неге? Оған қоса «контакт» терминінің қазақшасы сөздіктер және соңғы жылдарда шығып жатқан оқулық, оқу құралдарында әртүрлі: контакт – 1
жанасу
2
қарым-қатынас
3
қатынас
4
байланыс
5
ұшырасу
6.тиісу
7
жалап кету
8
айқасу
9
шектесу
10
жақындасу
11
араласу… деп кете береді
Мұның қайсысын таңдап алу керек? Осындай мән-мағынасы дұрыс түсінік бермейтін, жақын-жуық, маңайлас синоним есебіндегі бірнеше сөздерді тіркеп аударады да, ол сөйлем немесе мәтіндегі ұғым өзгеріп кетеді.
Ал «анамнез» – науқастанған адаммен сөйлесіп, сұрастыру арқылы ауру тарихын (история болезни) толтырғанда айтылатын әлемдік термин
Анамнез (anamnesis – грек сөзі) – воспоминание, яғни орысша айтқанда – медицинская биография больного
Қазақ тіліндегі түсініктемесі – науқастың медициналық өмірбаяны
Анамнез – дүниежүзіндегі дәрігерлердің күнделікті айтатын термині
Оны – «сыртартқы» немесе басқаша аударып айту негізсіз және балама бола алмайды.
Биология мен медицинада жиі кездесетін термин сөздің бірі – специфический (латын сөзі – specificus) – свойственный исключительно одному явлению, яғни ол қазақ тілінде өзіне тән немесе тек қана бір құбылысқа тән деген мағына береді
«Казахско-русский словарь» (Алма-Ата, 1989 ж.) атты сөздікте С.Исаев, С.Қасқабасов «специфический», «своеобразный» сөзін «өзіндік» деп аударған
Ал басқа оқу құралдарында жиырма жыл бойы «специфический» термині арнайы, арнамалы деп айтылып-жазылып жүр, бұл өрескел қате ғой
Ал «арнайы, арнамалы» сөзін қайта аударғанда ол «специальный» сөзі болып шығады
Фтизиопульмонология пәні бойынша дәріс пен практикалық сабақта «специфический» термині күнде айтылады
Оның қазақша дәлме-дәл аудармасы – «өзіндік» сөзі
Мысалы, «өзіндік қабыну», өзіндік профилактика, яғни бұлар тек туберкулез ауруына тән
Өзге қабынулар мен профилактика – өзіндік емес
Мысалы, туберкулезде басқа этиологиядағы аурулар өзіндік емес, яғни «неспецифический».
Жалпы, медицина саласындағы аударма ісі өте терең ойлануды, үңіліп-бойлап зерттеуді, нақыштап-нақтылауды қажет етеді
Сондай-ақ бұл жерде адам денсаулығына қатысты сырқатына диагноз қою және ажырату диагностикасын жүргізу тұрғанын ұмытпағанымыз жөн.
Т.Б.Қоңырқұлжаев,
М.Оспанов атындағы БҚММУ доценті,
медицина ғылымдарының кандидаты
