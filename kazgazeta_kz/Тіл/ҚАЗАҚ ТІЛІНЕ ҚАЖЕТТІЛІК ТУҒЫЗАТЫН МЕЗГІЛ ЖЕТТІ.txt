Әбдіжәлел БӘКІР,
саяси ғылым докторы, профессор
Тәуелсіздіктің шарапатты шуағы ұлтымыздың шынайы ұлт­шыл азаматтарын егемендіктің елең‑алаңында‑ақ ең бірінші саяси‑әлеуметтік бостандықтың бас­тауы ретінде ана тіліміздің азаттығы үшін күреске әкелді
Өйткені адамзат тарихында халықтың азаттығы тілден басталатыны белгілі
Алаш ұлт‑азаттық қозғалысының 1905 жыл­ғы алғашқы қадамында Әлихан ­Бөкей­ханның қазақ тіліне бостандық берілуін көтеруі жайдан‑жай емес еді.
Сөйтіп, 1989 жылдың 22 қыр­күйегінде еліміздің тарихында тұңғыш рет «Тіл  туралы» Заң қабылданып, қазақ тілі мемлекеттік мәртебеге ие болды
Рас, айтулы оқиға  болған бұл заңның қабылдануы оп‑оңай бола қойған жоқ
Ол кездегі елдің саяси‑демографиялық жағдайын түсінуге болады
Ал Тәуелсіздік орнағаннан кейін, 1995 жылы Конституция қабылданған соң өмірге келген 1997 жылғы «Тіл туралы» Заңның да талас‑тартыспен келгені сол кездің тікелей куәсі ретінде әлі күнге жадымызда
Орыс тіліне мемлекеттік мәртебе бермедіңдер деп Мәжіліс есігін қатты жапқандар да, бұлардікі де дұрыс қой деген «ара ағайындар» да болмай қалмады
Ал бұл Заңға қағидатты ештеңе қоса алмасақ та негізінен Үкіметтік нұсқаның қабылданғанына қуандық
Шынына келгенде, заң қабылдау турасында ол кезде депутаттарда тәжірибе де аз болатын
Тек осы Заңның алдында 1996 жылы қабылданған «Тіл саясаты туралы тұжырымдамадағы» идеяны пайдаланып, Заңның «Баспасөз бен бұқаралық ақпарат құралдарының тілі» дейтін 18-бабына «Қажетті тілдік ортаны жасау және мемлекеттік тілдің толыққанды қолданылуы мақсатында, олардың меншік нысанына қара­мастан, телерадио арналары арқылы берілетін мемлекеттік тілдегі хабар­лардың көлемі уақыт жағынан басқа тілдердегі хабарлардың жиынтық көлемінен кем болмауы тиіс» деген құқықтық норма енгіздік.
Содан бері өткен жиырма екі жылда мемлекеттік тілді қоғамдық өмірде дамыту және қолдану бағытында елеулі жұмыстар жүзеге асқанын ешкім жоққа шығармас
Бұрын қасаң тартқан мемлекеттік ұйымдар мен өзін‑өзі басқару органдары қазақ тілі төңірегінде оң өзгеріске бет бұрды
Білім, бұқаралық ақпарат құралдары, мәдениет, өнер, экономика, ғылым, саясат, қорғаныс салаларында да елеулі өріс байқалады
Білім жүйесінде қазақ мектептерінің саны елеулі артты
Мысалы, Астанаға көшіп келгенімізде қалада жалғыз ғана №4 қазақ орта мектебі бар еді
Қазақша бірнеше телеарналар ашылды.
Алайда қайта құрудан басталған тіл үшін күрес, ұлттық рухтың қарқыны егемендікке жету мен тәуелсіздік алудан ары өрісті дамытылмады
Елімізде белсенді құрылған және көп нәрсеге ұйытқы болған «Қазақ тілі» қоғамдары көп ұзамай жаппай ұйқыға кетті
Қазір олардың облыстарда аты бар да, заты жоқ, тек бұл қоғамның Сыр бойындағы «Тіл сақшысы» газеті ғана өзінің айқын ұстанымымен республиканың бірсыпыра оқырман­дарына таныс.
Ең өкініштісі – қазақ тілдік кеңістіктегі сан жылдар қордаланған қиыншылықтар мен қайшылықтарды жоятын, мемлекеттік тілдің жолын еркін ашып, қазақ тіліне деген қажеттілікті туғызатын батыл саяси‑құқықтық әрекеттерге ба­ратын мезгіл жетті
Кешегі Кеңес­тік заманда орыс тіліне бас иіп қалған психологиялық ахуал мен демографиялық және саяси жағдайдан қабылданған Ата заңның 7-бабының бірінші тармағындағы «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» деген құқықтық норма бірінші тармақтағы қазақ тілінің мемлекеттік мәртебесін әлсіретіп кетті
Содан ғасырлар бойы үстем болып келген, онсыз да тегеурінді орыс тілі қайтадан іс жүзінде мемлекеттік мәртебеге ие болып алды
Ал «Тіл туралы» Заңның 4-бабында «Қазақстан халқын топтастырудың аса маңызды факторы болып табылатын мемлекеттік тілді меңгеру – Қазақстан Республикасының әрбір азаматының парызы» деген заңдық нормадағы мемлекеттік тіл «аса маңызды фактор» болғанымен оны білуді «міндетті» дей алмадық, сыпайылап «парыз» дей салдық
Сонан соң Заңның 27‑бабының он үшінде алдымен – мемлекеттік тілде, сонан соң қажет болған жағдайда басқа тілдерде деген нормалар жазылып, қазақ тілін қолданыста болатын басқа тілдердің деңгейіне шейін төмендеттік
Мен мұндай нормаларды ешбір елдің заңдарынан көре алмадым
Ал Заңның айрықша маңызды болуға тиісті «Тілді құқықтық қорғау» деген бесінші тарауының «Тілді мемлекеттік қорғау» дейтін 23‑бабының бірінші бөлігінде: «Қазақстан Республикасында мем­лекеттік тіл және барлық басқа тілдер мемлекеттің қорғауында болады
Мемлекеттік органдар бұл тілдердің қолданылуы мен дамуына қажетті жағдай жасайды» деген жалпы сөзді қанағат еттік, мемлекеттік тілді бөлек қарай алмадық
Міне, мұның бар­лығы «ресми түрде қазақ тілімен тең қолданылатын» орыс тілін іс жүзінде алға шығарды
Енді күнделікті өмірде орысша жазғанды қазақшаға, қазақша жазғанды орысшаға аударып, қос тілділікті шегіне жеткізудеміз
Ал мемлекеттік тілде дегеннің есесін орыс тілінде жазылғандарды көбіне қазақ тіліне аударумен толықтырып келеміз
Сөйтіп, мемлекеттік мәртебесі бар қазақ тілі екінші кезекке ығысты.
«Тіл туралы» Заңның 23-бабының екінші бөлігінде: «Тілдің дамуы мем­лекеттік тілдің басымдығын және ісқағаздарын жүргізуді қазақ тіліне кезең‑кезеңмен көшіруді көздейтін Мемлекеттік бағдарламамен қам­тамасыз етіледі» деген заңдық норма бар
Алайда осындағы «мемлекеттік тілдің басымдығы» деген мәселе көп ұзамай ұмытылды
Оны Консти­туцияның «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» деген нормасы тұншықтырып тастады
Олай дейтініміз, қабылданғанына алда отыз жыл толатын мемлекеттік тілдің басымдығын ең болмаса мемлекеттік билік жүйесінде қамтамасыз ете алмай отырмыз
Ал қазақ тіліне кезең‑кезеңмен көшіру Мемлекеттік бағдарламамен қамтамасыз етіледі деген шынтуайтына келгенде құ­қық­тық негіз салынбай, қиял күйінде қалды
Осы кезге дейін «Тілдерді қолдану мен дамытудың Мем­лекеттік бағдарламасының» бірнешеуі қабылданды
Тіпті 2007 жылы «Мемлекеттік тілдің қолдану аясын кеңейтудің, оның бәсекеге қабілеттілігін арттырудың 2007‑2010 жылдарға арналған тұжырымдасы» дүниеге келді
Алайда күрделі өзге­рістің ауылы жақындаудың орнына алыстап барады
«Тұжырым­дама­ның қағидаларын іске асыру елде мемле­кеттік тілдің сапалы дамуына, оның бәсекеге қабілеттілігін нығайтуға жағдай жасауға мүмкіндік береді» деп күтілген нәтижелер іс жүзінде орындалатын емес
Мұндай нәтижесіз шаралардың ең басты себебі тиісті мемлекеттік мекемелер тілдік кеңістіктегі, әсіресе қазақ тілдік кеңістіктегі жағдайларды жете білмейді, зерттемейді, батыл қадамға бармайды
Көбіне жергілікті жерден алған, сыпайылап айтқанда, асығыс дайындалған ақпараттарды пайдаланады, сонымен сөйлейді, сонымен жұмыс істейді.
Өткен жылдың аяғына қарай, 29 қарашада Үкімет отырысында «Тілдерді дамыту мен қолданудың 2011‑2019 жылдарға арналған мемле­кеттік бағдарламасы» аясында мем­лекеттік тілді дамытуға арналған бағдарламалардың алдын ала қоры­тындысы шығарылды
Кейінгі екі жылда, әсте 2011 жылдан емес, министрліктер мен ведомстволардағы мыңнан астам шенеуніктер тілдік курстарды бітіріпті
Сол отырыста Мәдениет және спорт вице‑министрі Ақтоты Райымқұлова мынандай мәліметтер пайдаланды: «Биылғы жылдың 9 айының қорытындысы бойын­ша Қазақстанда мемлекеттік тілдегі жалпы құжат айналымының үлесі 93 пайыз болды
Оның ішінде орталық атқарушы органдарда қазақ тіліндегі құжат айналымының үлесі  91 пайызды құрайды
Жергілікті атқарушы органдарда бұл көрсеткіш жоғарылау – 95 пайыз» деп қуанып, ал ұлттық компанияларда бұл көрсеткіштің тек 46 пайызға ғана жеткеніне өкініш білдірді
Жергілікті мемлекеттік органдардың осыдан оншақты жыл бұрын ісқағаздарын түгел мемлекеттік тілге көшірдік дегені қайда? Ал Білім және ғылым министрі Е.Сағадиев «Мемлекеттік тілді В‑1 деңгейін меңгерген мектеп түлектерінің үлесі» атты меже‑индикаторы бойынша атқарылған шараларға тоқталып, келесі фактілерді келтірді: «Атап айтқанда, бағдарламада мемлекеттік тілді В‑1 деңгейінде меңгерген, яғни қазақ тілін «5»-ке білетін мектеп түлектерінің үлесін 2019 жылы 90 пайызға жеткізу көзделген»
Ескерте кететін бір мәселе, «қазақ тілі» бойынша 4 деген баға (жақсы) тілді меңгеру В‑1 деңгейіне жатады екен
Ұлы ұстазымыз Ахмет Байтұрсынұлы айтқандай, тіл білу деген сол тілде сөйлей, оқи және жаза алуды білдіреді
Бұл мәліметтерді ары қарай талдамай‑ақ қояйық
Қазіргі мектептердегі ұл‑қыздарымыздың ана тілдік деңгейлерін жақсы білетін көзі қарақты оқырмандар өздері‑ақ түсінер
Отырыста «2020-2024 жылдарға арналған Тілдерді дамытудың жаңа мемлекеттік бағдарламасының» жобасын әзірлеу туралы тапсырма берілді.
Бүгінгі мемлекеттік органдардағы қазақ тілінің жағдайынан бір мысал келтірелік
Басқа билік тармақтарына қарағанда ұлттық сипаты басымырақ болуға тиісті Парламентте өткен жылғы 24 қыркүйекте болған Үкімет сағатында Алматы, Солтүстік Қазақ­стан мен Алматы облыстары әкім­дерінің орынбасарлары міндетті мәселелерін орыс тілінде баяндаған еді
Бұлай мемлекеттік тілдің қағаберіс қалдырылуына байланысты Мәжіліс депутаты Бақытбек Смағұл өз ойын білдіреді
Бірақ жиынды басқарып отырған Мәжіліс төрағасының орынбасары Гүлмира Исимбаеваның  үштілділік саясатты алға тартып, өзге тілде сөйлеген облыс әкімдерінің орынбасарларына араша түсіп, тіпті бізде екі тілде де, үш тілде де сөйлеуге болады деп мәселе көтерген депутатқа ескерту жасады
Елбасымыз «Парламент пен Үкімет қазақша сөй­лесін!» деп қадап айтып отырғанда біздің билік жүйесінде осындай қайшы жағдайлардың болып жататыны өкінішті‑ақ.
Мұндай ана тілдік кеңістіктегі жағ­дайлар мемлекеттің ең жоғары құқықтық күші бар басты құжат – Конституцияны орындау міндетті деген жалпы қағиданы тиісті ескермеуден де болып жатады
Сол себепті 1995 жылғы Ата Заңның 7-бабындағы «1
Қазақстан Республикасында мемлекеттік тіл – қазақ тілі», сондай-ақ 1997 жылы Қазақстан Республикасындағы «Тiл туралы» Заңдағы «Мемлекеттiк тiл – мемлекеттiң бүкiл аумағында қоғамдық қатынастардың барлық саласында қолданылатын мемлекеттiк басқару, заң шығару, сот iсiн жүргiзу және iсқағаздарын жүргiзу тiлi» деген құқықтық нормалар тиісті жұмыс істемей отыр
Біз әлі мемлекеттік тілде сөйлемейтін түрлі билік баспал­дақтарын «заңсыз құрылым» деп есептейтін әлемдік тәжірибені қатаң сақтауға үйрене қойған жоқпыз.
Осы арада өткен ғасырдың 30-жыл­­дары еске түседі
Белгілі ком­­позитор Е.Брусиловский өзінің «Дүйім дүлдүлдер» атты өмірбаяндық кіта­бында Халық ағарту комиссары Т.Жүргеновтің өз кабинетінде өткізген бір мәжілісте болған мынадай бір жайды еске алған: «Наркомның өзі де, басқа сөйлеушілер де қазақ тілінде сөйлеп отыр
Бір кезде Борис Николаевич (қарағандылық Орлов – Ә.Б.) орнынан тұрды да Жүргеновтен қазақша сөйлемеуін өтінді, мұнда не жайында әңгіме болып жатқанын өзі ұқпай отырғанын, сөйлеушілерді түсінетіндей болуы үшін орысша сөйлеу жөн екенін айтты
Бір кезде Жүргеновтің қара көздері ұшқындап кетті
Жұрттың бәрі бүкшие түсіп, тым‑тырыс бола қалды
«Сіз қайда отырсыз, Орлов жолдас! Сіз Қазақстанға келдіңіз екен, егер де мұнда жұмыс істегіңіз келсе, сіз республиканың мемлекеттік тілін білуге міндеттісіз! Сіз қазақ әндерін де орыс тілінде зерттемексіз бе?» дейді [1, 13б.]
Бұл осыдан сексен жылдай бұрын қазақ тілінің мемлекеттік мәртебесі туралы конституциялық қағида да, заң да жоқ болғанымен ұлттық рухы күшті Алаш ардақтыларының ашық әрекеті болатын
Оларға мемлекет иесі қазақтың өзі тұратын кеңістікте ана тілі үстем болуға тиісті деген көзқарас ортақ еді
Өкінішке қарай, кеше Парламентте болғанымызда лауазымды кісілер түсінікті тілде, орыс тілінде сөйлейін дегенде, ұшып түрегеліп, қол көтеріп «Сіз қазақ тілін түсініксіз деп тұрсыз ба?» дегенбіз
Бізде кейбір үлкенді‑кішілі билік иелері бірыңғай қаракөздер отырып, орыс тілінен тартынбайды
Сан ғасыр тарихы бар қазақ халқының өкіліміз деп сезіну ойларына келмейді
Оларға ұлтының рухынан гөрі өзгенің рухы жақын
Кешіріңіз, олар түшкірсе де, өзге ұлттың тілінде түшкіреді
Әсте өз ұлтының абзал азаматтарына ұқсағысы келмейді.
Патшалық Ресейдің отарлық ­саясаты мен оның саяси жалғасындай болған тоталитарлық кеңестік жүйе жағдайында толыққанды мемле­кеттілікпен өркениетті ұлт ретінде қалыптаса алмағанымызды батыл жоюдың орнына, Тәуелсіз­дігімізге ширек ғасырдан асса да ұлтымыз үшін аса маңызды рухани салада, әсіресе тілдік кеңістікте көбіне‑көп өзімізге өзіміз кедергі жасап келеміз
Елбасының ұрпағымыз үш тілді білсін деген ұстанымынан туған «триединствоязыков» деген орыс тіліндегі сөзді «үш тілдің бірлігі» деп аудармай, «үш тұғырлы тіл» деп біраз шабуылдадық
Сондай‑ақ республикадағы ана тілдік кеңістікте қаншама қайшылықты жағдайларға әкелген 1938 жылғы ­13 нау­рызда БКП(б) ОК мен КСРО Халық Комиссариатының «Ұлттық республикалар мен облыстардағы мектептерде орыс тілін міндетті оқыту туралы» қаулы қабылдағанына сексен жылдай уақыт өтсе де, сол кездегі кейбір жағдайды бүгін де қайталап отырмыз
Мәскеуде қабылданған қаулыға бір ай да толмай жатып, яғни 5 сәуірде Қазақстан КП(б) ОК және ҚССР Халық комиссариаты кеңесі жоғары органдардың ше­шіміне сәйкес кешенді іс-шара қабыл­дағанда сол кездегі өздеріміздің ұсыныстарымыздың ішінде жараты­лыстану пәндерін орысша оқыту туралы да пікір болып еді
Бірақ мұның теріс шара екендігі көп ұзамай дәлелденіп, ұсыныс пайдаға аспай қалған болатын
Біз әуелі жаратылыс пәндерін түгел ағылшын тілінде оқытамыз деп дауыс­тап едік, кейін сәл шегіндік
Осының өзі арада сексен жыл өтсе де, біздің ұлттық санамызда сапалы өзгерістің бола қоймағандығын байқатады
Әңгіме – ұл‑қыздарымыздың өз ана тілін жетік білмеуінде және мәселені байыпты дайындықпен қолға алмағанымызда
Ал балабақшада әлі өз тілінде сөйлей алмайтын балаларымызға үш тілді үйретуге ұмтылысты қалай түсінуге болады? Бүгін де кейбір шенеуніктер халықты өз тағдырының иесі емес, жай тапсырманы орындаушы деп түсінеді
Бұл – қате ұғым!
Ұрпақтарымыз ең кемі үш тіл білсін деген идея заман талабынан туындап отырғанына дау жоқ
Кім ұрпағының үш тіл білгенін қаламайды? Әңгіме ұрпақтарымыздың ең бірінші өзінің ана тілін білуінде, өзге тілдерді қашан, қалай үйренуде болып отыр
Шынына келгенде, егер біздің ұрпақтарымыз өз тілін жетік біліп, орыс және ағылшын тілдерін еркін меңгеріп, оның үстіне осы тіл иелерінің тарихын, әдебиеті мен ғылымын білетін болса, қоғам да, адам да өркениеттің жаңа бір белесіне көтеріледі
Сосын өз тілін жетік біл­ген­дер басқа тілдердің де құдіретін өзге­лерден артық сезінетінін ескерген жөн.
Францияда он бес жылдай тұрса да, қазақ тілдік ортаны қиялдаудың өзі қиын болса да, өз шығармаларын бірнеше тілде жазса да, ұлттық рухы жоғары Мұстафа Шоқайдың жалғыз қазақ тілінде 1936 жылы Берлинде Түркістан жастарының алдындағы радиодан сөйлеген сөзінің логи­ка­лық тереңдігі кім‑кімді болса да таң­қалдырады, ал от‑жалын шашып тұр­ған рухы жақындағанды күйдіріп жібереді
Мұстафа не дейді? «Сендердің бірліктерің, сендердің бір‑біріңе күш қосуларың – еліміздің бақытына қызмет етпек
Мұны ұмытпаңдар! Бәріміздің құбыламыз – өзіміздің атажұртымыз, өлкеміз Түркістан болмақ! Түркістан үшін өлу, Түркістан үшін жан беру – бәрімізге бір мақсат, бір мұхаббат, уәзифа болмақ
Мұны ұмытпау керек! Түрік халқы – батыр халық, түрік халқы – арыстан, ер халық!» дейді Мұстафа.
«Тіл туралы» Заңның 23-бабының екінші бөлігінде: «Тілдің дамуы мем­лекеттік тілдің басымдығын және ісқағаздарын жүргізуді қазақ тіліне кезең‑кезеңмен көшіруді көздейтін Мемлекеттік бағдарламамен қам­тамасыз етіледі» деген заңдық норма бар
Алайда осындағы «мемлекеттік тілдің басымдығы» деген мәселе көп ұзамай ұмытылды
Оны Консти­туцияның «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» деген нормасы тұншықтырып тастады. 
Қазіргі кезде Мәскеудің орыстан­дыру саясатын саналы не санасыз түрде өзіміз жүргізіп жатырмыз
Бұл, әсіресе оқу орындары жүйесінде
Басқаны былай қойғанда, республикадағы барлық орта мектептердің 20 пайызын құраған аралас оқу орындары әсте азаятын емес
Аралас мектептерді қазақша, орысша деп бөліп оқытуға тиісті көңіл бөлмей келеміз
Бұған солтүстік облыс­тарды айтпай‑ақ, Астанамыздың өзі дәлел
Елордамызда бір кездері қазақ мектептеріне ерекше көңіл аударылып, мүмкіндігі бар жерлерде аралас мектептерді бөліп, ұл‑қыздарымыздың өз тілдерінде сабақ алуына жағдайлар жасала бастап еді… Осы оқу жылында Сарыарқа ауданында Абай даңғылының бас жағында жаңа бір мектеп ашылды
Қазақ ата‑аналар бұл таза қазақ мектебі болатын шығар деп қуанды
Өйткені осы төңіректе екі аралас №35 және №60 мектептер бар, ал жалғыз №56 қазақ мектебі әр оқу жылы сайын қиналып келеді
Тіпті қай жылы бұл мектеп біз қабылдай алмаймыз деп есігіне хабарландыру жазуға мәжбүр болды
Ал пайдалануға жаңа берілген мектепті өзінен екі‑үш квартал алыс тұратын аралас мектепке қосымша етіп, екі мектепте бір директор жұмыс істеуде
Енді бір‑біріне жақын орналасқан аралас мектеп үшеу болса, жылда қазақ ұл‑қыздарын алуға қиналып келе жатқан қазақ мектебі жалғыз болып қалды.
Қазіргі ана тіліміздің алға жылжи алмай отырғанының бірнеше әлеуметтік себептері бар
Бірінші­ден, қоғамымызда ұлттық тілді қалып­тастыратын әлеуметтік орта әлі жетімсіз, әлсіз, тіпті жоқтың қасы
Дәстүрлі отбасы бұзылып, нағыз тәлім‑тәрбие алатын әлеуметтік ортаның жүдеулігінен ұл‑қыздарымыз өз ана тілінде еркін сөйлеуге мүмкіндік ала алмай отыр
Ежелгі он‑он бір жас­тарға дейін өз тілінде сөйлеп, өзінше ойлай алатын мүмкіндіктерден айрылып, ең қиыны олардың ұлттық ойлау жүйелері қалыптаса алмай отыр
Екіншіден, ұлттық құн­­ды­­лықтарымызды ғасырдан-ғасырға тасушы, ұрпағымыздың тәлім‑тәрбиесінің тағдыры тапсы­рылған аналарымыз, әсіресе кешегі кеңес­тік кезеңнің белсенділері болған, бүгінгі әжелер мен жас аналар өз тілінде сөйлей бермейді
Ал ана өз тілінде сөйлемесе, баласы анасының тілінде еш уақытта сөйлемейді
Мұны дәлелдеудің қажеті жоқ
Астанада №9 «Зерде» деген дарынды балалар мектебі бар
Бұл мектепте білім бағытында көп жұмыстар атқарылып жатқаны даусыз
Алайда ата‑аналардың орыс тілділігінен көптеген оқушылар үзіліс кезінде орыс тілінде қарым‑қатынас жасайды.
Бүгін байқап жүргеніміздей, негізінен әйел‑қыздардан құрылған ұжымдар көбіне орыс тілінде сөйлейді, ал ұжымды солардың біреуі басқарса, мәселе тіпті қиындай түседі
Әсіресе олардың орыс тілінде сайрап тұрып, «мен осы қазақ емеспін бе, мен болашақты жасайтын ана емеспін бе, осыным ұят емес пе?» деп селт етпейтіні өкінішті
Егер отбасындағы тәрбиенің негізі, темірқазығы ана өз тілінде сөйлеген жағдайда бала орыс мектебінде оқыса да, өз тілін білетін болар еді
Бұл – аса өткір мәселе
Өз тілін білу – мәдениеттің бастауы
Бірнеше тілде сөйлеу – әркез мәдениеттіліктің көрсеткіші бола алмайды
Әрбір ұлт өкілінің мәдениеттілікке барар жолы өзінің ана тілінен басталуы қажет
Шынын айтқанда, бүгінгі жастарымыз қазақ тілді хабарларды көрмейді, қазақ тілді кітап, басылымдарды оқи бермейді
Олардың күнделікті қарым-қатынас құралы көбіне орыс тілі, пайдаланатындары өзге тілдер­дегі түрлі техникалық және ойын құралдары
Сондықтан тағы да отбасында баланың ана тілінің рухын түсі­нетін, оны өз тілінде сөйлей, оқи және жаза алатын деңгейге жет­кізу әрқайсымыздың Азаматтық пары­зымыз!
Міне, осылай мемлекеттік тілдің мәртебесін арттыру, оны меңгерудің қажеттілігін тудыруға қатысты жүйелі де батыл құқықтық және әлеуметтік жұмыстардың жүргізілмеуінен қазақ тілінің қолданыс аясы күннен-күнге тарылып барады
Егер мемлекеттік билік орындары қазақша сөйлемесе, ойын алаңдарында ұл‑қыздарымыз бір ауыз сөз қазақша айтпаса, жарнамалар Мәскеуде арнайы жасалып жатса, олардағы бейнелердің көбі өзгелер болса, көшедегі қарым‑қатынастың көбі орыс тілінде болса, көпшілік жердегі теледидарларда басқа тілдегі хабарлар тұрса, тіпті лифтілеріміздің өзі орыс тілінде сөйлеп тұрса, басқа не деуге болады? Жаңа жылда отбасы, бала‑шағамызбен «Барлей» мейрамханасына бардық
Қызметкерлері қазақша біле бермейді
Сондағы теледидардан тек айғай‑шу, тайраңдаған, мата жетпеген, төстері айқара ашылған жастарды көріп… тіпті отбасымызбен мерекелеп береке таппадық… Бірнеше залдары бар, бірақ бірде‑бір қазақ сөзін, ән‑жырын естімедік
Тіпті Елбасымыздың жаңа жылдық құттықтауын өтініп көре алмадық
Мейрамхана иелері көрсете алмады
Бұл олардың жоспар­ларында жоқ екен
Мәскеуде, не шетелде отырғандай сезіндік
Міне, жастарымызды тәрбиелеп жатқан қоғамдық орынның сиқы…
Президентіміз Нұрсұлтан Әбішұлы Назарбаев 2006 жылы 11 мамырда «Ана тілі» газетіне берген «Қазақстанның болашағы – қазақ тілінде» атты сұхбатында бүгінгі қазақ тілінің тағдыры, оның бүгіні мен болашағы туралы айта келіп, «заман талабына сәйкес «Тіл туралы» Заңды қайта қарап, қажет болса, тиісті өзгерістер енгізу керек» деген болатын
Елбасы айтады, тапсырма береді
Ал тиісті орындар неге жүзеге асырмайды? Түсініксіз…
Кешегі Кеңестік елдердің барлығы дерлік мемлекеттік тіл туралы заң қабылдады
Мысалы, Әзербайжан Республикасының «Мемлекеттік тіл туралы» арнайы Заңының 1-бабында Әзербайжан Республикасы түркі тілін мемлекеттік тіл есебінде пайдалануды мемлекет егемендігінің негізгі шарттарының бірі ретінде қарастырып, оның пайдаланылуы, сақталуы және дамуы жөнінде қамқорлық жасайды делінді және тиісті құқықтық нормалар бар
Ал ұлттық рухы күшті Балтық жағалауының Латвия, Литва сынды елдері «Тіл туралы» Заңды 1989 жылы қабылдап қана қойған жоқ, елдегі демографиялық және саяси‑әлеуметтік ахуалдарға байланысты оларға 1995 және 2014 жылдары тиісті өзгерістер де енгізіп үлгерді
Біз осыдан жиырма екі жыл бұрын қабылданған, бүгінгі күннің талабына жауап бере алмайтын, алға басуға кедергі келтіріп отырған Заңмен келеміз.
Тіл – қай халықтың болсын ең ­басты, ең құнды ұлттық мұрасы! Баға жетпес қазынасы! Қазақ тілі – ­Қазақ­станның территориялық тұтастығының және ұлт мәдениетінің сақталуы мен дамуының  басты шарты
Сондықтан қай елдің болмасын бола­шағы оның ұлттық тілінде
Рас, қазіргі қазақ тілінің жанашырлары күнделікті баспасөз беттерінде түрлі ұсыныстар айтуда
Мысалы, кез келген мемлекеттік қызметке тұру үшін қазақ тілін білуді заңмен бекіту не мемлекеттік қызметкерлер серти­фикатқа тапсыру керек деген сияқты
Мұндай ұсыныстармен қазақ тілінің проблемасын әсте шеше алмаймыз.
Қазіргі тілдік кеңістіктегі қорда­ланған мәселелерді толыққанды шешу үшін «Тіл туралы» Заңға өткір өзгерістер керек
Сондықтан жан-жақты ақылдасып, кеңесіп, түрлі ойларды таразы басына салып, парасат пайыммен асықпай, бүгінгі орныққан Тәуелсіз мемлекетімізді рухани алға жылжытатын, ұлттық сана мен ұлттық рухқа қызмет ететін, өз тілімізді еркін меңгеруге толық жағдай жасайтын қатаң құқықтық негіз қалауымыз қажет
Бұдан басқа қазақ тілін дамы­татын да, оның қолданыс аясын кеңіте түсетін де жол жоқ
Мұнсыз мемлекеттік тілімізді мешел етеміз…
