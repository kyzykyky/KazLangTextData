 Менің жеңешем – Мафуза  Сүлейменқызы жігерлі, қайратты жан еді
Ұйымдас­тырғыш қабілеті зор,  төңірегіне беделді болатын
Егер  ондай қабілетті  болмаса, республикалық балалардың тіс ауруын емдейтін  емханада  жиырма жылдан астам уақыт  партия ұйымының хатшысы  болар ма еді?! 
Осыдан үш жыл бұрын, өзінің туған күні – 9 шілдеде өмірден озған кезде ағайын-туыстар, бірге жұмыс істеген әріптестері мен жерлес жегжаттар қабырғалары қайыса, егіле отырып жоқтаған еді
Міне, содан бері үш жыл, яғни отыз алты ай өтіпті
Жеңешемнің орны үңірейіп тұр.
Өз ойын ішке бүгіп қалмайтын, туа бітті қасиеті – турашыл еді
Кімге болса да әділдіктің ақ туындай турасын айта қарап тұратын
Осы мінезі болар ауылдастар арасында «Би келін» атандырған.
Үлкендер солай десе, жасы кішілері жақсы көргендіктен «Біздің Айқай апамыз» деп атайтын.
Қай жерге, кімнің үйіне бармасын сол үйдің үлкендері түгілі жас балаларына дейін «О, біздің Айқай апамыз келді» деп мәз-мейрам болып, қуанып қалатын
Өйткені ол кісінің жүрген жері, отырған орны сауық-сайран, жеңіл әзілге, қуанышқа толы болатын
Ол айтқан әзіл, ескертпелер басқа біреулердің аузынан шықса әсерсіз, ерсі көрінер еді
Ал оған не айтса да жарасып тұратын.
Біздің ата-анамыз ауылдық жерде – Қызылорда облысы Қазалы ­ауданы Мұратбаев атындағы колхозда тұрды
Жол түсіп, сәлем бере келгенде басқа келіндердей сызылып тұрмай, «Көкем-ау» деп әкеме қызындай еркелей амандасатын
Соған әкем де «Менің Мәтенім келді ғой» деп мәз болушы еді.
Міне, сол көріністер сар­ғайып артта қалғанымен, жеңе­шемнің дара мінезі, бізді- қайынсіңлісі Бейбітті «Еркежаным», мені «Ақдәкенім» деп ерекше қайталанбас мейіріммен еркелетіп, маңдайымыздан сипағаны естен кетпей, жыл өткен сайын өзін сағындырған үстіне сағындыра түсуде.
Дәурен БИЖАНОВ
