Қазір көпшілігіміз қазақ тілінің мемлекеттік тіл болғанына ширек ғасыр өтті деп айтып жүрміз
Бұл — рас
Тілге жанашырлық танытатын кейбір азаматтар қазақ тіліндегі ғылымның, техниканың, технологияның, медицинаның, экономиканың және т.б
ақпараттарды түсіну қиын, тіпті кейде мүмкін де емес деп «жаңалық» ашқысы келеді
Ал шындығында қазақ тілі жер бетіндегі ең бай тілдің бірі және бірегейі екенін ескере бермейді. 
Қазақ тілінің байлығы туралы көптеген мысалдар келтіруге болады
Оны шетелдің тілші-ғалымдары да мойындаған
Мәселен, туыстық атауларды алайық
Бір ата-анадан туған ұлдың үлкені – аға, кішісі – іні болса, ал екі қыздың үлкені – апа, кішісі – сіңлі болады
Орыс тілінде ағаны да, ініні де «брат» дейтінін, ал апаны да, сіңліні де «сестра» дейтінін жақсы білеміз
Немере, шөбере, шөпшек, немене, туажат, т.б
Қазақтар ұлының баласын немере десе, қызының баласын жиен демей ме? Ал өзге ұлттарда басқаша
Төрт түлік атауларына байланысты да осыны айтуға болады
Мұндай атаулардың да қазақ тілінде көптеген нұсқалары молынан ұшырасады
Атан, бура, коспақ, нар, інген, тайлақ, түйе, бота, т.б
Орыс тілінде мұның бәрін верблюд дей салады
Жылқы төліне байланысты атауларға келетін болсақ, олар: ат, айғыр, бие, құлын, тай, құнан, байтал, дөнен, тұлпар, арғымақ, сәурік және т.б
Сиыр малына байланысты атаулар – бұзау, бұқа, баспақ, қашар, тайөгіз, өгіз, буаз, құнажын, торпақ, қысыр, тоқал және т.б
Қой атауларының да көптеген түрлері бар
Мәселен, саулық, қошқар, қошақан, қозы, серке, марқа, мәліш және т.б
Өкінішке орай, бұларды қазіргі жастардың бәрі бірдей біле бермейді
Ал тіліміздің мұндай байлығы ұшан-теңіз
Оны қолданып, пайдалана білуіміз керек
Мұның бәрін айтып отырған себебіміз, ана тіліміздегі әрбір атау сөздердің қолданыс аясы мен түрлі нұсқалары бар
Кейбір жағдайда тілді терең білмегеннен кейін оны ауыстырып қолдану да кездесіп жатады
Мұндай кезде сөздің бірнеше баламаларына мән беру керек
Әсіресе, техника саласында мәні мен мағынасы пікірталасқа айналып жүрген терминдер өте көп
Ол терминдер ғылыми сөздіктерде, кітаптарда, диссертациялық жұмыстарда молынан ұшырасады.
Жалпы, термин – бұл тілдің өте күрделі мәселесі
Оған жете мән беріп қарауымыз керек
Бұл мақаламда мен орыс тіліндегі деталь, болт, винт, плашка, проекция және т.б
терминдердің қазақшаға аударылу жайына тоқталсам деп отырмын
Өйткені бұл терминдер, менің байқауымша әртүрлі аударылып, қолданылып жүр
Әрине, менің ой-пікірімді біреу қолдар, біреу қолдамас, алайда айту – парыз
Өзім машинажасау ғылымында еңбек етіп келемін
Терминдердің ішкі мәнін, жүйесін бір адамдай түсінемін деп ойлаймын.
Бұрын детальді «деталь» деп келдік
Кейін оны қазақшалап «тетікбөлшек» дедік
Осы нұсқа дұрыс сияқты
Себебі деталь — бұйымның бір түрі
Стандарт бұйымның төрт түрін ажыратады: тетікбөлшек, құрасбұйым, кешен және жинақ
Тетік орын, қисын деген мағына береді
Абай «Тетігін тап та, бар қалан» демей ме? Ал бөлшекте деталь емес
Деталь белгілі бір қызметке, қажеттілікке жарайды, ал бөлшектің бәрі мұндай қасиетке ие бола бермейді
Болтты «болт» деп жүрдік
Кейін оны «бұрандама» деп қазақшаладық
Енді ол «бұран» деп аударылып жүр
Тағы бір он шақты жыл өткен соң болтты не деп қазақшалаймыз? Сөйтіп, терминдерімізді жаңарта берсек, ол дұрыс болар ма екен?
Винт – «бұранда»
Резьба – «бұрама»
Винтті де «винт» деп жүрдік
Кейін бұрама деп қазақшаладық
Енді ол бұранда деген нұсқа қолданыла бастағанын байқап жүрмін
Резьбаны – бұранда дейтінбіз
Өйткені ол тетікбөлшектің, қиықжиек сияқты бір элементі
Ал бұрама – тетікбөлшек
Қазақтар көшкенде түйеге арқанмен жүк артады
Біраздан соң арқан созылып босайды, сондықтан жүк аударылып қалуы мүмкін
Сондайда бұрама деп аталатын қысқа таяқшаны арқаннан өткізіп алып, бұрап арқанды қысқартады
Немесе күбі жасағанда құрсау күбіні қысып тұру үшін де бұраманы пайдаланады.
Машинажасауда «Деталирование чертежа» деген ұғым бар
Қазақшасы «сызбаны бөлшектеу» делініп жүр
Бұл сөз тіркесі, меніңше аса сәтті аударма емес
Дұрысы – Деталирование чертежа сборочной единицы – «құрас бұйым сызбасын тетікбөлшектеу»
Детальдің қазақшасы тетікбөлшек екені туралы жоғарыда айтылды
Кез келген сызбаны тетікбөлшектеуге болмайды
Мысалы, сызбаны бөлшектеуді қалай түсінуге болады? Егер оқушыға сызба салынған қағазды ұстатып, мына сызбаны бөлшекте десек, оқушы не істер еді? Оқушы сызбадағы көріністерді бір бөлек, тіліктерді бір бөлек, қималарды бір бөлек сызуы әбден мүмкін
Сонда ол тапсырманы дұрыс орындаған болып шығар еді.
«Мечик» деген термин бар
Қазақша нұсқада «бұранойғыш» деп аударылып жүр
Сонда бұран және ойғыш деген екі сөзден құралған бұранойғыш деген жаңа терминді қалай түсінеміз? Ойғышы түсінікті делік, ал бұранның орысшасы болт екенін ескерсек, әбден шатаспаймыз ба? Өйткені мечиктің көмегімен болт ойылып жасалады екен деп санауымыз әбден мүмкін
Шынында «мечик» тесіктегі (ішкі) бұранданы ою үшін қолданылатын тетікбөлшек
Меңінше, Мечикті – «ішкі бұрандаойғыш» деу дұрыс және түсінікті болар еді.
Плашканы кейбір әріптестеріміз «бұран­кес­кіш» деп тәржімалапты
Кері­сінше, қазақшадан орысшаға аударсақ, болтрезак болады, ал оны дұрыс деуге аузымыз бармайды
Бұл араға бұран деген сөздің қатысы жоқ
Кесу және ою деген сөздердің айырмашылығын дұрыс түсіну керек
«Плашканы» пайдаланып, кез келген сырыққа бұранда оюға (кесуге емес) болады
Сондықтан Плашканы сыртқы бұранда ойғыш десек түсінікті болмай ма?
Сөздіктерде кездесіп жүрген «Ось проекций» деген тіркесті – «өс проекциясы» дегеніміз де қате
Бұл дұрыс түсінбегендіктің салдары, мұнда әңгіме өстің проекциясы туралы болып отырған жоқ
Проекциялардың өсі туралы болып отыр
Мысалы, алдымен конустың өсіне паралель жазықтықтағы тікбұрышты проекциясын елестетіп көрейік
Ол теңбүйірлі үшбұрыш болар еді
Конус өсінің проекция­сы осы үшбұрыштың табанына түсірілген биіктігі болады
Сызбада бір проекция жеткіліксіз, сондықтан конусты өзара перпендикуляр екі жазықтыққа тік бұрыштап проекциялайды
Сонда шығатын фронталь және горизонталь проекциялардың аралығында жүргізілетін түзуді проекциялар өсі дейді.
Енді техника саласында көп кездесетін проекция сөзіне тоқталайын
Оның қазақша баламасы бүгінгі таңда «түсірім» деп қолданылуда
«Түсірім» термині мағынаны дәл беріп тұрған жоқ
Жалпы, аксонометрия, изометрия, димет­рия деген сөздер қазақшаланбайды
Ал проекцированиені кейбір мамандар – «түсіру», проекция дегенді «түсірім» деп қазақшалайды
Аталған терминдер ағыл­шын, неміс және француз тілдерінде аударылмай қолданылып жүргені мәлім
Оның үстіне қазақ тілінде миллиондаған таралыммен басылып шыққан оқулықтар мен оқу құралдарында проекцияны «проекция» деп, проекцированиені «проекциялау» деп жазған
Өйткені түсірім деген сөз «проекция» деген сөздің мағынасын бере алмайды
Проекциялау үшін нәрсенің нүктелері арқылы түзулер байламы жүргізіледі
Ал проекция деген осы түзулер байламының бетпен немесе жазықтықпен қимасы
Диметрия немесе изометрия деген сөзді аксонометрия деген сөзден ажыратпау керек
Дұрысы – проекция.
Разрез горизонтальный – «көлбеу тілік»
Көлбеу тілік деп «наклонный разрезді» айтады
Сондықтан «горизонталь тілік» деуіміз керек.
Терминолог ғалымдар арасында сое­динение разьбовое – «бұрама қосылыс», соединение сварное – «пісірме қосылыс», соединение угловое сварное – «бұрышты пісірме қосылыс» тіркестеріне байланысты пікірталас көп.
Соединять – «біріктіру», «қосу», «жалғау», «тұтастыру» … Бұл орайда басты түсінбеушілік «соединение» және «соединять» сөздерінің біреуі зат есім, ал екіншісі етістік болғанымен, мағыналары бір екенін ескермеуден туындап отырған сияқты
Біз қазақ тілінің дәлдігі мен байлығының тағы бір мысалын кездестіріп отырмыз
Біріктіру, қосу, жалғау және тұтастыру синонимдер емес
Мысалға екі кітапты бір-біріне қосып бір жерге қою мен оларды біріктіріп бір кітап етіп шығарудың айырмашылығы жер мен көктей емес пе? Екі жіпті біріне-бірін қосып қою мен оларды жалғастырып тұтас бір жіп ету туралы да осыны айтуға болады
Сондықтан «бұрама қосылыс» емес, «бұрандалы біріктіру» деген дұрыс және түсінікті
«Пісіру» мен «Пісірме» антоним сөздер емес пе? Олай болса «пісірме қосылысты» қалай түсінеміз? Пісіреміз бе, әлде пісірмейміз бе? Дүрысы: «пісіріп біріктіру» шығар
«Бұрышты пісірме қосылысқа» қанша басыңызды қатырсаңыз да түсіне алмайсыз
Өйткені қазақша ойлайтындар оны «бұрыш (перец) қосылған, пісірілмеген қосылыс» деп ұғынады
Егер «бөлшектері бұрыш жасайтын пісіру арқылы біріктіру» десе түсінікті болатын сияқты.
«Соединение шлицевое» тіркесі туралы да осыны айтуымызға болады
Ол «оймакілтек қосылыс» деп қазақшаланып жүр
«Шлицы» – неміс сөзі
Оны орыс тілінде аудармай пайдаланған
Меніңше, «оймакілтек» деуге болмайды
Өйткені кілтек – тетікбөлшек, ал «шлицы» біліктің немесе күпшектің элементі
Сондықтан «шлицті» «біріктіру» деп қалдырған дұрыс, болмаса оның синонимі болатын «тісті біріктіру» сөз тіркесін неге пайдаланбасқа? «Чертеж сборочный» деп аталатын тіркес бар
Оның дұрыс баламалық аудармасын «Құрастыру сызбасы» деп алсақ, қателеспейтін сияқтымыз
«Черчение геометрическое» туралы да осыны айтуға болады
«Геометриялық сызу» ескірген термин
Қазір оны ешкім де қолданбайды
Өйткені сызудың бәрі геометриямен байланысты, яғни сызу түгелдей геометриялық.
Осындай әлі де ойластыруды, тал­қы­лауды және зерттеуді қажет термино­логиялық мәселелер бар
Жалпы, біз мұндай сөз нұсқаларына жиі назар аударып отыруымыз керек
Сонда ғана айқын әрі дәл баламасын табамыз.
Жанұзақ МҰХИТҰЛЫ,
техника ғылымының докторы, 
профессор
