Биыл фашист басқыншыларымен болған соғыстың жеңіспен аяқталғанына 70 жыл толып отыр
Әрине, жеңіс оңайлықпен келген жоқ
Бұл жолда сол кездегі кеңес жауынгерлерінің көбісі, олардың ішінде қазақ жауынгерлері де бар, өмірлерін  қиды
 Біздің жауынгерлер нағыз ерліктің, қаһармандықтың үлгісін көрсете білді
 Туған ауылы айрықша мақтаныш еткен, соңына өнегелі із қалдырған соғыс ардагерлерінің бірі Ахмет Бекжанов ағамыз еді. 
Ол кісі 1941 жылы майданға аттанады
Соғысқа дейін теміржол саласында еңбек етеді
Қажырлы еңбегінің арқасында ұжым мүшелерінің арасында сый-құрметке бөленеді
Майданға аттанарда қимастықпен шығарып салады
Екі жылдан соң, яғни 1943 жылы бір себептермен елге келгенде оны жақсы білетін Қазалыдағы паравоз депосының бастығы Е.Елховиков Ахметті темір жолда қалдырудың бар жолын қарастырады
Өйткені сала кәсіпқой, нағыз шебер мамандарға зәру-тін
Ахмет болса бұл істе тәжірибесі мол, шыңдалған азамат
Ақырында төңірегіне беделді депо бастығы мақсатына жетті
Ахмет енді білек түре еңбек майданына араласты.
Ахмет Бекжанов көп уақыт паровоз машинисі болды
Кейін Бекбауыл стансасындағы қамыс зауытына басшылық жасады.
Ахмет ағамыздың адамгершілігі, қамқорлығы жөнінде мен бала кезімде үлкендер аузынан көп естідім
Соғыс жылдарында, соғыстан кейінгі ауыр жылдарда да ауыл адамдарына отын-судан, азық-түліктен көмек беріп отырған
Бұл жөнінде ағамыздың көзін көрген Жұбанышбай, Самархан ақсақалдар да жылы лебіз білдіре айтып отырады.
Ахмет ағамыз 1952 жылы бар болғаны отыз жеті жасында қайтыс болады
Жақсының дүние салуы қайбір жеңіл тиетін еді
Сол кезде бүкіл ауыл болып күңіреніп кетіпті.
Ахмет пен зайыбы Ынта үш баланың әке-шешесі атанды
Олар Жадырасын, Құлпыбай, Бұйра
Балалардың бәрі де тәрбиелі болып өсті
Бұйра ертерек өмірден өтті
Құлпыбай – зейнеткер
Қазалыда тұрады
Біраз уақыт аудандағы Азаматтық қорғаныс жөніндегі бөлімге жетекшілік етті, поселкелік әкімдікте қызмет жасады
Биылғы жазда фәниден бақилыққа атанған Жадырасын әкесі секілді еңбек жолын теміржолшылықтан бастаған болатын
Кейін құрылыс ісіне ден қойды
Байқоңыр ғарыш айлағының құрылыс жұмыстарына белсене қатысты
Содан соң республикалық «Юж элеватормельстрой» тресіне қарасты Алматы, Қызылорда кәсіпорындарына басшылық жасады
Зайыбы Закурамен бірге төрт бала өсіріп, немерелер сүйді.
Бір өкініштісі, Ахмет ағамыздың қолымызда суреті болмай тұрғандығы
Елдегі сол күрделі уақытта суретке түсу кімнің есінде болды дейсің.
Мен не себепті қолыма қалам алдым? Ахметтей ел ардақтаған майдангер әрі тыл ардагерлерінің есімі ел жадында қалса дегендік
Жұршылықтың құрметіне бөленген аяулы жандар өмірден өтсе де, олардың есімдері ұмытылмауы тиіс.

Тілеулес МӘШЕНБАЕВ, 
Қазақ мемлекеттік 
Қыздар педагогикалық 
университетінің профессоры
