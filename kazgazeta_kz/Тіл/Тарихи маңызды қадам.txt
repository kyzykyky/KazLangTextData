Алматыдағы Ғылым ордасында Халықаралық «Қазақ тілі» қоғамы мен А.Байтұрсынұлы атындағы Тіл білімі институтының ұйымдастыруымен қазақ тілі әліпбиін кирилл қарпінен латын қарпіне көшіруге байланысты «Рухани жаңғыру және жаңа қазақ ұлттық әліпбиі» атты кеңейтілген мәжіліс өткізді

Жиынға Халықаралық «Қазақ тілі» қоғамының Төралқа мүшелері, тіл жанашырлары, зиялы қауым өкілдері, ғалымдар мен қоғам қайраткерлері қатысты
Мәжілісті Халықаралық «Қазақ тілі» қоғамының президенті, академик Өмірзақ Айтбайұлы жүргізді.
Басқосуда қазақ әліпбиін кириллицадан латын графикасына көшіруге байланысты мәселелер әңгіме ар­қауына айналды
Алқалы жиын барысында Қазақстан Ұлттық Ғылым академиясының президенті, академик Мұрат Жұрынов, Қазақстан Жазушылар одағы басқармасының төрағасы Нұрлан Оразалин, Халықаралық «Қазақ тілі» қоғамының Төралқа мүшелері, облыстық ұйымның басшылары сөз сөйлеп, латын графикасына негізделген жаңа ұлттық әліпбиге көшу үрдісі елдігімізді тұғырлы, мемлекеттігімізді ғұмырлы ететін тарихи маңызды қадам екендігін негіздеді.
Ерден ҚАЖЫБЕК, А.Байтұрсынұлы атындағы Тіл білімі институтының директоры:
– Биылғы жыл – тарихи оқиғаларға толы жыл болды
Солардың бірі – 12 сәуірде жарық көрген Елбасы Н.Назарбаевтың «Болашаққа бағдар: рухани жаңғыру» атты бағдарламалық мақаласы
Рухани жаңғырудың ең негізгі тірегі – тіл
Тіл реформасы тек қана әріп ауыстыру емес
Әріп ауыстыру – таза техникалық мәселе
Елбасы өз сөзінде барлығы халықпен ақылдаса шешілетінін айтқан болатын
Қазір апробация, яғни дайындық, сынақ кезеңіне 3-4 жыл уақыт беріліп отыр
Бұл – жаңа әліпбимен егжей-тегжейлі жұмыс істеп, қажет болған жағдайда жетілдіруге берілген уақыт
Әр дыбысты буын құрамында, сөз құрамында, сөйлем құрамында, оқылым, естілімді бір деңгейде жасап, қажет болса жетілдірген жөн
Ғылыми тұрғыда тіліміз өзінің ең басты ережелерін қалпына келтіруді ойлау қажет
Елбасымыздың Жарлыққа қол қойғанын нүкте деп есептемей, керісінше бұл қыруар жұмыстың басы деп қабылдаған жөн
Мемлекеттік тілімізді өз тұғырына қондыру және халықаралық деңгейге көтеру үшін жұмыс істеуіміз керек.
Нұрлан ОРАЗАЛИН, Қазақстан Жазушылар одағы басқармасының төрағасы:
– Елбасының «Болашаққа бағдар: рухани жаңғыру» ұлттық бағдарламасының негізгі бет-бедері – жаңа қазақ әліпбиі
Қазақ халқы қаншама тарихи жағдайларды басынан өткерді
Жаңа әліпби – тәуелсіздігіміздің екінші айқын үлгісі
Бұның тарихи оқиға деп бағаланатыны сондықтан
Қоғамда әртүрлі мәселелерге қатысты үлкен талқылаулар болып жатыр
Алайда соңғы 10-15 жылда дәл осы латын қарпіне негізделген қазақ әліпбиі жайында үлкен талқылаулар өткізілмегені рас
Латынның қарпі дегені болмаса, жаңа әліпби тарихқа ұлттық әліпбиіміз болып енетін болды
Үкіметке ұсынылған әліпбидің алғашқы нұсқасы екі әріппен бір дыбысты беруге бағытталған болатын
Диграфтардан жасалған әліпби көпшілік тарапынан қолайсыз деп бағаланып, қолдау таппады
Нәтижесінде, Елбасы бір дыбыс бір таңбаға негізделген әліпбиге тоқталды
Президенттің халықтың пікіріне құлақ асуы шынайы демократиялық ­сипатта өткен талқылау болды
Көш жүре түзеледі
Елбасының үлкен тарихи құжатқа қол қойып, халықтың көңілінен шыққан ұлттық қарпіне жол ашып отырғанына қуанамыз.
Мұрат ЖҰРЫНОВ, Ұлттық ғылым ака­демиясының президенті:
– Әліпбиіміздің түп-төркіні тасқа жазылған жазуларымыздан бастау алады
Халықаралық қазақ-түрік университетін басқарғанымда Түркиядан ғалымдар, мамандар, студенттер келіп кириллицаны білмейтінін, қазақ тілін үйрену үшін бұрын қолданылған латын әліпбиін университет ішінде пайдалануды сұраған болатын
­Содан, Ахмет Байтұрсынұлының әліпбиін негізге ала отырып, әліпби жасадық
Сонда байқағаным, таңбаланған әріптер компьютерлік стандарттардан шықпағаны дұрыс екен
Елбасы қабылдаған жаңа әліпби – түркі әлеміндегі ең жақсы әліпби деуге әбден болады
Компьютерлік стандарттардан шықпағанымен де тиімді
­Шетелге барсаңыз, кез келген жерден емін-еркін хат алмаса аласыз
Бір дыбысқа бір әріп – өте орынды дүние
Кейбір мамандар ағылшын тіліндегі әріптердің таңбаланған үлгілерін де ұсынды
Ағылшын тілінің өзі компьютер әлі шықпаған заманда қалыптасқан
Ағылшын тілінің 26 әрпі барлық дыбыстарымызды қамтамасыз ете алмайды
Түркия 1928 жылы латын қарпіне негізделген әліпбиді жасаған кезде де компьютердің дәуірі болған жоқ
Осылайша түріктер әліпбиін зерделеп, төрт рет өзгертті
Түрік халқының тәжірибесін ескере келе, біздің әліпбиіміз ыңғайлы екенін айта кету керек.
Уәлихан ҚАЛИЖАНОВ, М.Әуезов атындағы Әдебиет және өнер инсти­тутының директоры:
– Егемендіктің алғашқы жыл­дарындағы Қазақстандағы саяси-әлеуметтік, демографиялық мәселелер мүлдем бөлек
Сондықтан Н.Назарбаев кәсіби көреген саясаткер ретінде қоғамдық ойдың жетегінде кетпеді, қайта қоғамға шындықты айтты
«Кімге күш көрсетеміз? Жан-жақты көршілермен қырғи-қабақ болып ертеңгі күні елімізді үлкен-үлкен ұлттарға, елдерге қарсы қойып, талан-таражға түсірсек, тіл тұрмақ бас қайғы болады
Шыдау керек
Көпірден өтетін уақыт онша көп емес
Бір он бес – жиырма жыл уақыт керек»
Бұл сөзді Н.Назарбаев 1992 жылы 26 қарашада «Қазақ тілі» қоғамының екінші құрылтайында айтты
Осы кезеңнен бастап Н.Назарбаев қазақ тілінің қасиеті туралы сан рет толғады
«Дауға салса алмастай қиған, сезімге салса қырандай қалқыған, ойға салса қорғасындай балқыған, өмірдің кез келген орайында әрі қару, әрі қалқан болған, әрі байырғы, әрі мәңгі жас, отты да ойнақы – Ана тіліміз» деп Н.Назарбаев тағы да қазақ халқының құрылтайында сөз сөйлеген болатын.
Мемлекет басшысы БҰҰ мінберінде мемлекеттік тілде баяндама жасады
Осылайша, жаһандану дәуірінің жаңа бір кезеңіне жеттік
Яғни Қазақстан өркениетті елдердің отыздығында болуы үшін латын әліпбиіне қайта оралу қажет болды
Елбасы «Болашаққа бағдар: рухани жаңғыру» мақаласында латын әліпбиіне көшу заман сұранысы екені негізделген
Қоғам латын әліпбиіне көшу замана талабы екенін ұқты
Қазақ елі жаңа қадам жасады
Жақында «Эхо Москвы» радиосының «Особое мнение» хабарында ресейлік белгілі саясаттанушы, журналист Николай Сванидзе сұхбатының электронды нұсқасы жарияланды
Бұл сұхбатта Қазақстанның латын әліпбиіне көшуі саяси емес, таза прагматикалық шешім екені, бүкіл әлем халқы латын қарпінде жазатыны айтылды
«Қазақстанның жаппай компьютерлік тілге өтуі, ғылыммен айналысуы үшін де латын қарпіне көшкені тиімдірек
Кезінде Қазақстан Ресей боданы болып кирилл жазуында қалды, ал қазір Қазақстан жеке мемлекет болғандықтан, өз саясатын өзі жүргізеді
Сондықтан әлем халқы сияқты латын әліпбиінде жазады, пайдаланады» делінген ол сұхбатта
Шекспирді, Пушкинді, Лермонтовты да өз тілінде оқу керек дейді
Н.Назарбаевтың жүргізіп отырған үштілділік саясатының арқасында болашақта қазақ жастары әлем классиктерін түпнұсқада оқитын болады.
Елбасы революциялық емес, эво­лю­циялық жолмен күрделі мәселелерді шешіп берді
Соның бірі – латын әліпбиі
Латын әліпбиіне көшу – қазақ әліпбиіне реформа жасау
Мемлекет басшысы Нұрсұлтан Назарбаев «Қазақ тілінің қарпіне көшу орыстілді азаматтардың, орыс тілі мен басқа тілдердің мүмкіндіктерін шектемейді
Орыс тілінің кирилл қарпін қолдануы өзгеріссіз қалады» деп қоғамда додаға түсіп жүрген пікірлерге жауап берді
Қазақ мектептерінің, қазақ факультеттерінің саны өсіп келеді
Болашақта орыс сыныптары да қазақша оқи бастайды
Өмір ағымына қарай латын әліпбиі орыстілді ортаға да болашақта кіреді деген ойдамын.
Кеңейтілген мәжіліске қатысушылар латын графикалы жаңа қазақ ұлттық әліпбиі – елдің санасын жаңғыртатын, әлемдік кеңістіктегі ауқымды ақыл-ой қазынасына жол ашатын, ойлау жүйеміз бен төлтума рухани қасиеттерімізді айшықтайтын, қазақ тіліне реформа жасауға мүмкіндік беретін, тілдік төл заңдылықтарымыз бен емле-ережелерімізді толыққанды қамтамасыз ететін, рухани-ақпараттық кеңістігіміздің тұтастығын сақтайтын, ұлттық бірегейлену мен бірлігімізді нығайтатын символдық та, құралдық та, әлеуметтік те, экономикалық та пайдасы зор ұлттық жоба деген тұжырымға келді
Басқосу соңында жиынға қатысушылар арнайы үндеу қабылдады.
Абылайхан ЖҰМАШЕВ
