Ел ішінде өнегелі қырларымен, адами қасиеттерімен дараланған азаматтар аз емес, әрине
Солардың бірі ­Кереку өңірінің тумасы – Зекен Башайұлы Оспанов дер едік
Ол кісінің дүниеден өткеніне он жылдай уақыт болған екен.
Зекен аға 1946 жылы Качир ауданы Песчан ауылында дүниеге келген
1964 жылы орта мектепті бітіріп, Целиноград ауыл шаруа­шылығы институтына оқуға түсті
1964-69 жылдар аралығында осында білім алып, Качир ауданына қарасты Федеровский және Байқоныс ауылдарында агроном, Комсомол комитетінің хатшысы қызметтерін атқарған
Қызмет бабымен өзінің біліктілігінің, тәжі­рибесінің арқасында бір­қатар аудандарда жұмыс істеген
1972 жылы Качирден Екібастұз қаласына қоныс аударып, ауылшаруашылығы басқармасында бас агроном, партия комитетінің хатшысы, совхоз директоры, жер комитетінің басшысы және әлеуметтік қорғау басқармасының басшысы секілді жауапты жұмыстарды атқарған
Көзін көріп, бірге қызмет істеген әріптестері ол кісіні өкіметтің тапсырмасына жауапкершілікпен қарайтын адам еді деп еске алады
Мінез-құлқы да кейінгіге үлгі етуге тұрарлық жан екенін айтады.Тоқтар Мүбәраков Зекен Башайұлымен өте жақын сырлас дос болған
Талай жыл бір мекемеде қызметтес болған ол әріптесімнің жақсылығы мен шарапатын ешқашан ұмытпаймын дейді.
– Мен – Зекен Башайұлымен әріптес әрі дос болған адаммын
Оның өмірінің жарқын сәттерін бір сөзге сыйдыру мүмкін емес
Адамгершілік тұлғасын да айтып жеткізе алмаймын
Ол өз елінің шын жанашыры болатын
Бар ғұмырын халықтың әлеуметтік ахуалын көтеруге арнады
Өздеріңіз білесіздер, Кеңес өкіметі кезінде жергілікті басшылықтың бұйрығынсыз ешнәрсе жасауға болмайды ғой
Қандай мәселе болса да басшылықтың рұқсатын күтетінбіз
Бірақ ол кісі өзінің бастамаларын ешкімнің рұқсатын күтпей-ақ қолға алатын
Өйткені «барлығына өзім жауап беремін» деп жауапкершілікті өз мойнына алатын тәуекелшіл жан еді
Жаңалыққа жаны құмар, қай мекемеде қандай қызмет істесе де сол мекемеге бір жаңашылдық енгізбей қоймайтын
Бірақ қай ісі болса да сәтсіз аяқталғанын көрмедім
Совхоздың малын бағып жүрген кезімізде Зекен Оспановтың бастамасымен ауданда бірінші болып, саулық малға сұлы бердік
Ол кезде ұсақ малға сұлы беру өте қауіпті еді
Одан кейін Лебяжі ауданында қой қырқудың жаңа тәсілдерін іске асырды
Өзі жұмысшыларға бір тапсырма берсе, оның орындалған-орындалмағанын көзімен көрмей қоймайтын
Арнайы уақытын бөліп, бақылап кететін
Басшының осы қасиетін қызметкерлері де жақсы білетін
Зекен Башайұлының адамгершілігі жоғары, мінезі мақтадай жұмсақ адам болатын
Қанша жыл басшылық істесе де қоластындағыларға бұйырып сөйлемейтін
Әр нәрсені ақылмен айтып, түсіндіретін, – деп еске алады Тоқтар Мүбәракұлы.
Зекен Башайұлы жұбайы ­Алтыншаш анамызбен бірге 3 пер­зент тәрбиелеп өсіріпті
Оның біреуі ұл, екеуі қыз
Қыздарының бәрі әке жолын жалғап, ауыл­шаруашылығы саласын таңдаған
Қазіргі таңда Астанада тұрады
Әкенің еңбекқорлығынан тәлім алып өскен балаларының барлығы қазіргі күні жемісті еңбек етуде.
Тілеуберді Сахаба
Павлодар
