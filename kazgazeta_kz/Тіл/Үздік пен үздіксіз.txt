Бұқаралық ақпарат құралдарынан «үздік» сөзімен байланысты мынадай сөз тіркестерін оқисыз да, естисіз де: «үздік жобалық жұмыс», «үздік ауыл мектебі байқауы», «үздік кітапханашы», «үздік аттестат ережесі», «үздік сынып жетекшісі», «үздік оқушы», «үздік мұғалім», «үздік тәрбиеші», т.б
Яғни «үздік» деген анықтауыш топ жарып шыққандарға, ортасынан озғандарға, жарыста жеңгендерге, бәйгеден бірінші болып келгендерге, яғни қандайда бір жарыста «жүзден жүйрік, мыңнан тұлпар» шыққандарға қатысты айтылады.
Осылай болып ұлттық санада қалыптасқан
Әркім үздік болу үшін бар күшін жұмсайды, озып шығуға тырысады, соған өмірін де арнайды
Бұған ешкімнің дауы жоқ
Осылай десек те қазірде «үздіксіз» деген сын есім жапа-тармағай қолданысқа еніп кеткен: «үздіксіз білім беру жүйесі», «үздіксіз педагогикалық тәжірибе», «үздіксіз білім беру орталығы», т.б
Сөйтіп, өзіміз үздіктер үшін күреседі екенбіз де өзіміз сол үздіктерсіз білім беру жүйесін құрады екенбіз, үздіктерсіз педагогикалық тәжірибе енгізеді екенбіз, үздіктерсіз білім беру орталығын ашады екенбіз
Нет­кен қарама-қайшылық?!
Рас…
Қазақ тілінің ауызекі айтуда кездесетін, кейде әдеби көркем шығармалар кейіпкерінің ауызына салатын «үздік-создық» деген қос сөздегі «үздік» мағынасы бір нәрсені үз, үзді, үздік (көпше түрде «біз үздік») дегеннен келіп шыққандығы сөзсіз
«Үздіксіз» деген сөз «сабақтасып келе жат­қан нәрсені үзбеусіз» деген мәнде қолданылып келеді
Десе де, «үздік шығу» мағынасы, яғни озып шығу мәні жалпыхалықтық қолданыста кең ауқым алғандықтан, «үзі­ліссіз», «үзігі жоқ» деген мәнде қол­данылатын «үздіксіз» сөзі тек салалық ресми қолданыс аясында қалып қойды әрі алғашқы «озық» деген мағына беретін «үздік» сөзіне қарсы мәнге ие болып алды.
Бұл тіпті ресми ісқағаздарында да, мемлекеттік құжаттарда да, меке­­мелердің атында да, бағдарла­ма­­ларда да, жүйелерде де, жобаларда да бей-берекет қолданып ке­леді
Таңғаласың
Сөйтіп, біздің бір сөзіміз екінші сөзімізді жоққа шығарса да, соған мән бермей қолдана береді екенбіз
Биік мінберден де ойланбай айта саламыз, байыбына бармай жаза саламыз… «Үздіксіз» деген сөзді тіпті сөздікке де қате аудармамен енгіземіз
(«Қазақша-орысша сөздікке» назар аударсақ, бұл сөздің ма­ғы­насы «непрерывный; регулярный; непрестанный.») Тегінде «непрерывный» дегеннің аудармасы «үзіксіз» болуы керек қой
«Үзігі жоқ», «үзілмеген»,«сабақтасқан», «жалғасқан» деген мағыналар бермей ме
Ендеше, бастапқы «озат», «озық» деген мағынаны білдіретін «үздікті» сол қалпында қалдырайық та, екіншісін «үзіксіз» деп қолданайық
Ал бұған дейін қате қолданылып келген жоғарыдағы тіркестерді «үзіксіз білім беру жүйесі», «үзіксіз педагогикалық тәжірибе», «үзіксіз кәсіби практика» деп түзетейік.
Сағатбек Медеубекұлы
