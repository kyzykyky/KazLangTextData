Қойнауындағы мұнай қорымен әлемдегі ең терең және ірі мұнай кеніштерінің бірі саналатын Теңіз кенішінің игерілуімен республикамыздың, оның ішінде Атырау облысының әлеуметтік-экономикалық дамуына айтарлықтай оңды өзгеріс келгендігі ақиқат
Еліміз тәуелсіздік тұғырына көтерілгеннен кейін, яғни 1993 жылы құрылған кәсіпорын арада өткен жиырма жылдан астам уақытта ел экономикасына 91,8 миллиардтан астам АҚШ долларын құйды
Бұл дегенің «Теңізшевройлдың» жергілікті қызметкерлеріне төлеген еңбекақысы, қазақстандық тауар өндірушілер мен жабдықтаушылардың өнімдері мен қызметтеріне жұмсалған қаржысы, мемлекеттік кәсіпорындарға берілген тарифтер мен төлемдер, қазақстандық серіктеске бөлінген тиісті дивидендтер, сонымен қатар мемлекеттік бюджетке аударылған салық және роялти түріндегі төлемдер
Ал осынау ауқымды қаржының сыртында ел алдындағы әлеуметтік жауапкершілікті жоғары санайтын кәсіпорынның өз еркімен «Игілік» және түрлі әлеуметтік-инвестициялық бағдарламалар арқылы жүзеге асырып жатқан шаралары бір төбе
Біздің «Теңізшевройл» ЖШС-ның Үкіметпен және жұртшылықпен байланыс бөлімінің бас менеджері Рзабек Артығалиевпен әңгімеміз де осы арнада өрбіді.
– Рзабек Дәуітұлы, «Теңізшевройл» бүгінде әлемдік мұнай бизнесінде өзіндік орны бар ірі кәсіпорынға айналды
Қазақстан экономикасындағы үлесі де қомақты
Күні кеше «Эксперт Казахстана» рейтингтік агенттігі «Атырау облысы экономикасының көшбасшысы» деп таныды.
– Иә, кәсіпорын өзі құрылған 1993 жылдан бастап-ақ, қызметін өз қызметкерлерімен, Үкіметпен және жергілікті жұртшылықпен өзара тиімді байланысқа құрды
Өз арамыз бен серіктестер арасындағы қарым-қатынасты анықтайтын этикалық құндылықтарды және бірлікті қамти отырып, қоғам мен қызметкерлердің дамуына үлес қосуды басты мақсат тұтты
Ең бастысы корпоративтік-әлеуметтік жауапкершілік біздің қызметіміздің және Қазақстан алдындағы міндеттемелеріміздің негізгі бөлігі болды
Әдетте, біз бұл саладағы жетістікті қауіпсіздік техникасы, денсаулық пен қоршаған ортаны қорғау саласындағы жоғары өндірістік нәтижелерден, кадрларды дамытудың стратегиялық бағдарламасынан және жергілікті қауымдастық пен жұртшылықпен байланысқа бөлінетін инвестиция қайтарымынан көреміз
Әлеуметтік жауапкершілік кәсіпорын қызметінің әр алуан қырынан, атап айтқанда, тұрғындардың тұрмыс жағдайларын жақсартуға бағытталған жергілікті әкімдіктермен бірлескен әлеуметтік жобалардан, еңбек рыногін дамыту, яғни еңбекке қабілетті жергілікті тұрғындарды жұмысқа тартудан, қазақстандық бизнес үшін мүмкіндіктерді арттырудан және жаңа жұмыс орындарын ашуға ықпал етуден, өз қызметкерлеріміз бен таяу елді мекендер тұрғындарының қауіпсіздігін қамтамасыз етуден және олардың денсаулығын қорғаудан, компания қызметкерлерінің жергілікті тұрғындарға көмек көрсетуге бағытталған бастамаларды қолдауынан да көрінеді.
– Дұрыс-ақ, жергілікті халық үшін телегей Теңіздің ен байлығы халық қажетіне жарауымен құнды
Олай болса, «Теңізшевройлдың» осы бағыттағы жұмысын тарқатып айтсаңыз…
– Қай кездегідей, бүгін де бизнестің әлеуметтік жауапкершілігін арттыруға ерекше мән берілуде
Қазақстан Республикасының Президенті Нұрсұлтан Әбішұлы Назарбаевтың өзі бұл мәселеге ерекше назар аударып, біздің алдымызға келелі міндеттер қойды
Осы ретте, «Теңізшевройл» бизнестің әлеуметтік жауапкершілігін күн тәртібінен бір сәт те түсіріп көрген емес
Кәсіпорынның өндірістік және экономикалық қызметі Қазақстан Республикасымен тығыз серіктестікте жүзеге асырылып келеді
Бұған нақты деректер бар
1993 жылдан бастап ТШО өз қызметкерлері мен жергілікті тұрғындардың игілігі үшін Атырау облысының әртүрлі әлеуметтік жобаларына 860 миллион АҚШ долларынан астам қаржы жұмсады
Тек, бір ғана 2014 жылы «Игілік» деп аталатын әлеуметтік инфрақұрылым бағдарламасына 25 миллион АҚШ доллары бөлінді
Аталған қаржының негізгі бөлігі Атырау қаласы мен Жылыой ауданында салынатын балабақшалар мен мектептер құрылысына жұмсалады
Осы жылы Атырау облысының денсаулық сақтау, білім және оқыту салаларының сапасын жақсартуға көмектесу мақсатында кәсіпорынның әлеуметтік инвестициялар бағдарламасы арқылы 1 миллион АҚШ долларынан астам қаржы жұмсалатын болады.
Өзінің әлеуметтік бағдарламаларын іске асыруды ТШО 1993 жылы «Атырау Бонус Қоры» деп аталатын бес жылға арналған бағдарлама ендіруден бастады
Бағдарлама негізінде Атырау мен Теңіз кен орнына іргелес жатқан аудандарда әлеуметтік, мәдени және тұрмыстық сала нысандарын дамытуға 50 млн
АҚШ доллары мөлшерінде қаржы құю көзделді
Оны жүзеге асыру шеңберінде облыста әлеуметтік инфрақұрылымның ірі нысандары: Атырау қаласында жылыту қазандығы, нан зауыты мен клиника, сондай-ақ Құлсары кентінде су тасқынынан зардап шеккен адамдарға арналған 20 тұрғын үй мен клиника салынды
Бұдан басқа, бұл бағдарламаға денсаулық сақтау саласындағы әртүрлі жобалар кірді, атап айтқанда, туберкулез ауруын емдеудің жаңа әдістемесі енгізілді
Шын мәнінде бұл аймақтың әлеуметтік мәселелерін шешу жолында жасалған зор қадам болды.

1999 жылы өз қызметін аяқтаған «Атырау Бонус Қорының» орнына «Игілік» деп аталатын ерікті әлеуметтік жобалар бағдарламасы келді
Сол жылы оны іске асыру шеңберінде Атырау қаласындағы Жайық өзенінен өтетін бас көпірді қайта жаңарту жобасы жүзеге асты
Бүгінде осы «Игілік» бағдарламасы шеңберінде жүзеге асқан небір жобалар халық қажетіне қызмет етуде
Олар – Атырау университеті үшін салынған қосымша ғимарат, Атырау қаласы мен Жылыой ауданындағы уақыт талабына сай жарақтандырылған мектептер мен ауруханалар құрылыстары, газ құбырлары жүйелерінің, электрмен қамту, су тазалау, сумен жабдықтау нысандарының құрылыстары және басқалары
Құлсары қаласында 600 оқушыға арналған жаңа кәсіптік-техникалық лицей ғимараты салынып, іске қосылды
Біз аталған оқу орнын мұнай және газ салаларының жұмысшы мамандықтарына оқытуға және машықтандыруға қажетті жабдықтармен толықтай жарақтандырдық
Кең Жылыойдың жылдар бойғы жыры болған – сумен жабдықтау жүйесін жаңарту да осы «Игілік» арқылы жүзеге асуда.
Ен байлықты ел қажетіне жарату бағытындағы еңбек те ескерусіз емес
«Ең үздік әлеуметтік жоба», «Ең үздік ұжымдық келісімшарт» аталымдары бойынша «Парыз» сыйлығының күміс жүлдегері атансақ, «Бизнестің әлеу­меттік жауапкершілігі» бойынша республикалық «Парыз» сыйлы­ғының бас жүлдесін Елбасы Нұрсұлтан Назарбаевтың өз қолынан алдық
Бұған қосымша, республикалық салалық «Қорған» конкурсының «Мұнай-газ саласындағы жыл компаниясы» атандық
Энергетика және мұнай-газ индустриясындағы «Ең үздік инновациялық әлеуметтік жоба» аталымындағы корпоративтік жауапкершілік бойынша «Ар-намыс» ұлттық конкурсының жүлдегері болсақ, шетелдік инвесторлар кеңесінің «Үздік шетелдік инвестор» аталымы бойынша бас жүлдесін иелендік.
Бүгінде ерікті «Игілік» бағдарламасы арқылы жүзеге асқан жобалар ел қажетіне жарап, олардың әлеуметтік-тұрмыстық жағдайын жеңілдетуге септігін тигізіп жатса, ол облыстық, аудандық әкімдіктермен, жергілікті мемлекеттік органдармен өзара түсіністікте жүргізілген бірлескен жұмыстың нәтижесі деп білеміз.
– Кәсіпорынның әлеуметтік инвестициялар бағдарламасын қолға алғанына көп бола қойған жоқ
Бірақ бағдарлама арқылы жүзеге асқан жобалардың жергілікті халықтың қызығушылығын туғызып жатқаны рас
Олай болса, әлеуметтік инвестициялар бағдарламасының халық қажетін өтеудегі рөлі қандай?
– Жылдық бюджеті 1 миллион АҚШ долларын құрайтын әлеуметтік инвес­тициялар бағдарламасы – ТШО-ның аймақтың әлеуметтік саласын дамытуға арнаған тағы бір жарқын бастамасы
Бұл бір жағынан «қолыңа қармақ бердім, балықты өзің аула» дегенге келеді
Бұған дейін жүзеге асып келген қайырымдылықтың жай түрінде сұраушының балықты өзі аулауына мүмкіндік бермейтінбіз
Енді осы бағдарлама арқылы жобаға қатысушы әлеуметтік салаға өз үлесін қосып қана қоймайды, бизнесін де дамытады.
Сайып келгенде, әлеуметтік инвестициялар бағдарламасы қоғамдық игілікті және мемлекеттік емес бірлестіктердің әлеуетін арттыруға ықпал етеді
Ең бастысы, бұл бағдарлама – аймақтағы әлеуметтік-экономикалық жағдайға тұтастай оң ықпалын тигізе алатын мәселелерді дәйектілікпен шешуге берілген зор мүмкіндік
Осы мүмкіндікті өз деңгейінде пайдаланып, аймақтың әлеуметтік-экономикалық дамуына өз үлесін қосып жатқан жобалар бізде баршылық
Мәселен, ТШО-ның Орта Азияның Еуразия Қорымен (ОАЕҚ) серіктестігінің басты міндеті – Атыраудағы және Жылыой ауданындағы өзекті әлеуметтік мәселелерді шешуге жұртшылықты кеңінен тарту болатын
ОАЕҚ бағдарламасы Қазақстанның әлеуметтік мәселелерін шешуде инновациялық тәсілдемені ұстанды
Катар елінің Доха қаласында өткен 20-ыншы Дүниежүзілік мұнай конгресінде бұл жоба корпоративтік әлеуметтік жауапкершілік саласындағы 35 жобаның ішінен ең үздік жобалардың бірі болып танылды
2011 жылы ОАЕҚ бағдарламасы Жылыой өңірінің жергілікті қауымдастығын тартуда «ең үздік әлеуметтік-инновациялық жоба» аталымы бойынша «Ар-намыс» марапатының жүлдегері атанды.
ТШО Қазақстанның отбасылық дәрігерлер Ассоциациясымен (ҚОДА) бірлесіп, Қазақстандағы өлімнің басты себебі болып есептелетін жүрек-қан тамырлары ауруларын азайту жолында жұмыстар жүргізді.
Академик Зейнолла Қабдолов атындағы Қормен, «Қазақстанның тәуелсіз ұрпағы» үкіметтік емес ұйымымен, «Тіл дарын» тілдерді оқытудың инновациялық технологиялары жөніндегі методикалық орталығымен, Атырау облысындағы басқа да серіктестермен бірлескен жұмыс жергілікті мәселелерді шешуге ықпал етіп, аталған жобаларға жұртшылықтың қатысын ұлғайтты
Алда да жұртшылық мүддесін көздеуден туған мұндай жобалар өз жемісін береді деген сенімдеміз.
Жергілікті кәсіпкерлердің іс жүргізулеріне жәрдемдесу ме, жаңа жұмыс орындарын ашуға ықпал ету ме, әлде ауруханалар мен мектептерді қайта жаңғырту жөніндегі жобаларды қолдау ма, әйтеуір, бизнестегі әлеуметтік жауапкершіліктің бәрі-бәрін «Теңізшевройл» ұлттық экономиканың тұрақты өсімінің аса маңызды қозғаушы тетігі және Қазақстан жұртшылығымен ынтымақты байланыстың ажырамас бір бөлігі ретінде қарастырады
Біз Қазақстан бизнесіндегі әлеуметтік жауапкершіліктің ізашарларының бірі болғанымызды мақтан тұтамыз.
– Әңгімеңізге рахмет!
Әңгімелескен
Светлана Қайырғалиева
Атырау
