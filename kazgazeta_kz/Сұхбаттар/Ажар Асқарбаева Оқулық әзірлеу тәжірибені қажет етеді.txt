Тілдің нәтижелі оқытылуы қазақ тілі оқулықтарының сапасына тікелей байланысты екені айтпаса да түсінікті
Осы орайда орыс мектептеріне арналған қазақ тілі оқулықтарының алғашқы авторларының бірі, бұл салада ұзақ жылдар бойы жемісті еңбек еткен білікті маман, ардақты ұстаз Ажар Асқарбаевамен 90 жылдығы қарсаңында болған сұхбатты назарларыңызға ұсынып отырмыз. 
– Ажар апай, Сізді елімізде орыс мектептеріне арналған қазақ тілі оқулықтарының алғашқы автор­ларының бірі ретінде жақсы танимыз
Оқулық жазар алдында, қазақ тілінен сабақ беріп, көп жылдар бойы ұстаздық қызмет атқардыңыз
Осы тәжірибеңіз оқулық жазуда өз пайдасын тигізген болар.
– Әрине, оқулық жазу автордан үлкен тәжірибені талап етері сөзсіз
Сонымен қатар игерген тәжірибеңді талдап, түйіндей де білу керек
Мұның барлығы оқулық авторына керек қасиеттердің бірі
Енді бұл салаға қалай келгенімді айта кетейін
1946 жылы Семей педагогикалық институтын бітірген соң қызметімді Семей қалалық оқу бөлімінде қатардағы инспектор болудан бастадым
Сол кезде Аягөз, Ақсуат, Шұбартау аудандарына іссапарымен барып, ауыл мектептерінің жағдайымен таныстық
Оқыту әдістемелерін көріп, мектеп оқулықтарының сапасына мән бердік
Облыстық оқу бөлімінің бізге қойған басты талабы – мектеп оқушыларын сапалы оқулықтармен қамтамасыз ету мәселесі болатын.
– Ол кезде облыстық оқу бөлімін басқарған Кенжебек Даукеев еді ғой.
– Иә, менің болашақ жолдасым Кенжекең Семей облыстық оқу бөлімін басқаратын
Іске қатал, шешім қабылдағанда әділ еді
Кенжекеңнің білім беру жұмысына белсене қатысып, ынтамен кірісетінін көре тұра, біз барлық күшіміз бен білімімізді салып жұмыс істейтінбіз
Кейін, Семейдің педагогикалық училищесінде талай жылдар сабақ беріп жүргенде Кенжекеңнің сол кездегі берген ақыл-кеңестері маған сүйеніш болды.
– Ал Алматыға қашан келіп едіңіздер?
– 1967 жылы келдік
Кенжекеңді қызмет бабымен Білім министрлігіне қызметке ауыстырды
Мен болсам, Қазақстан педагогика ғылымдарының академиясында 1991 жылға дейін қызмет істедім
Келген жылы-ақ Қазына Аймағамбетова, Мүслима Жұбанова, Қасен Арғынов сияқты аса білімді әріптестеріммен бірге тәжірибе жасау эксперименттік жұмысына кірістік
Ол кезде ауыл­дық жерлерде «малокомплектные школы» деп аталатын шағын мектептер болатын
Ерекшелігі – еліміздің түкпірінде, жайылым жерлерде орналасқан мектептерде мал шаруашылығы саласында еңбек етіп жүрген отбасылардың балалары оқитын
Сол мектептерде бір бөлмеде, мысалы, қазақ тілі мұғалімі 2-ші, 3-ші сынып оқушыларына қатар сабақ беретін
2-ші, 3-ші сынып материалдарын ұштастырып бір мезгілде оқыту мұғалімге оңайға түспейді
Бұл жұмысты жеңілдету үшін біз арнайы оқулықтармен қатар көрнекі құралдар жасадық
«Әліппе» жазсақ, оған қоса «Әліппе серігін» қоса дайындаймыз
«Қазақ тілі» оқулығымен бірге мәнерлеп оқуды үйрету үшін күйтабақтар, диафильмдер әзірлейміз
Олар Ташкент пен Мәскеу күйтабақ зауыттарында шығарылатын
Оқулықтардың кейбір бөлімдерін, баспаға бермей тұрып, әдістемелік журналдарға жариялаймыз
Ондағы ойымыз – талқыға салып, қатардағы оқытушылардың пікірін біліп, түзетулер енгізу.
– Оқулықтар дайындаумен қатар оларды тәжірибелік сынақтан да өткізіп жүрдіңіздер ме?
– Тәжірибеміздің негізгі мақсаты балаларды алты жасынан бастап білімге бейімдеу болды
Арнайы «Әліппе» мен «Әліппе серігін» дайындаумен шектелмей, «Ана тілі» оқулығымен бірге жүретін «Айналадағы дүниемен таныстыру» атты сабақ жоспарларын дайындадық
«Айнала» дегеніміз алтыжасар баланың өмірі: отбасы мен достары, ауылы, елі, Отаны
Осы сатымен жүре отырып, бала туысын, досын, елін, халқын таниды, ұлтын танып, әдет-ғұрыптарын, салт-дәстүрлерін бойына сіңіреді.
– Мұның барлығы ана тілінің негізгі мақсаты ғой
Бұл орайда орыс мектептеріне арналған қазақ тілі оқулықтарының мақсаты басқа болар?
– Әрине, сөзсіз басқа
Тегі орыс азаматтар мекендеп отырған елдің ерекшелігін білуден бұрын қазақтың күнделікті ауызекі тілін игеру әрбір мәдениетті адамның борышы
Оқулық авторы Күлмария Түменова екеуміз жазған екінші сынып оқулығына зер салсаңыз, онда қазіргі әдістеме терминдерімен айтсақ, коммуникативтік жаттығулар молынан берілген
Қарапайым тілмен жеткізгенде, бұл жаттығулар сөйлеу үлгілерін қалыптастырады
Оқушыларды сөйлеу үлгілеріне дағдыландыру үшін жоғарыда атап өткен қосымша құралдарды – суретті, диафильмді, күйтабақтарды пайдаланамыз.
– Демек, сіздер сол кездің өзінде қазіргі Батыс елдерінде кең өріс алған коммуникативтік оқулықтардың прин­цип­терін пайдаланып, дамытқан екенсіздер ғой?
– Солай деуге де болады
Жуыр­да «Танымгер» атты қазақ тілі оқулығы көзіме түсті
Қарап едім, ішіндегі жаттығулары ұнады, себебі оқушыларға сөйлеу жолын ашып берген
Сонымен бірге оқулықта кезінде біз кең пайдаланған қазақтың мақал-мәтелдері, дана сөздері орынды келтірілген.
Қазіргі таңда оқулықты техника­лық көркемдеу бұрынғыға қарағанда өте жеңіл
Компакт-диск деймісің, бейне клип, бейне фильм сияқты сан-алуан қосымша құралдарды жасау қиындық тудырмайды
Тек оқулықтың авторы елдің болашағы жасөспірімдерге терең білім беру мақсатын көздеуі керек
Ал автордың ой-өрісі кең, шығармашылық қабілеті зор болса оқулықтың сапасы да жоғары болары сөзсіз.
– Әңгімеңізге рахмет! Оқулық­тарыңыз мың сан шәкірттің көзін ашып, тіліміздің мерейін үстем ете түссін.
Әңгімелескен
Бақыт CАДЫҚОВА
