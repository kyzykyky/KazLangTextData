Орал өңірінде инженерлік іс пен ғылымды дамытуға Қазақстан инновациялық және телекоммуникациялық жүйелер университеті ұжымының үлесі қомақты
Аталмыш кешен базасында Ұлттық инженерлік академиялық Батыс Қазақстан облыстық филиалы орналасқан
Осы ғылым-білім кешенінің президенті, Қазақстанның құрметті инженері Ақсерік ӘЙТІМОВПЕН әңгіме өрбіттік.
– Ақсерік Сарыұлы, инженерлік ғылым саласындағылардың ойын былайғы жұрт түсіне бермейді деген пікірге қалай қарайсыз?
– Олардың ойын түсіне қою қиын
Халықаралық форумға қатысқан бар ғұмырын ғарыш тақырыбына арнаған ресейлік журналист В.Полетаеваның айтуынша, біздер өз туған жерімізді қарапайым өлшеммен бағалайды екенбіз
Ресей ғарышкерлері болса, Мәскеуді ақыл, Самара оның қолы, өйткені ол стратегиялық ракета жасаудың орталығы деп, ал қазақтың Байқоңырын жүрек деп әдемі теңеумен айтатын көрінеді
Расы солай ғой
2005 жылы «Альма-матер» журналында Мәскеу университетінің ректоры В.Садовничий «Егер де гуманитарлық білім алғың келсе, техникалық оқу орнында білім алғаныңыз жөн» деп жазды.
Бұған көбіміз таңғалдық
Зерттеп көрсек, студенттер түске дейін оқып, түс ауа жатақханада бір-бірінің бөлмесіне барып, пікірлесіп, араласады екен
Сонда іс жүзінде білімнің 30 пайызын толықтыратын сабақтан тыс орта болып шығады
Жұрттың көбі инженерлердің ойын, тілін, зерттеулерін түсіне бермейді
Өйткені болашақ инженерлерге психологияны, философияны, әдебиетті оқытпайды
Бірақ олар гуманитарлармен бірігіп ғылымды дамытуға үлес қоса алады.
Бірде Асанова деген студентіміз Мәншүк батыр жөнінде жасаған баяндамасында Ұлы Отан соғысы кезінде мыңдаған пулеметшілердің ішінен қазақ қызының ерлік жасауының жаңа астарына үңілді
«Батырдың сол пулеметті жасаған конструктордың образына кіріп, сол құралдың қай жерінде кемшілігі барын біліп, соны шебер пайдалана білуінің арқасында» деп болжам жасады ол
Қазіргі заманның жастары осылай ойлайды, бүгінгі күннің инженериясы осы
Тарих ғылымдарының докторы Қалқаман Жұмағұловпен кездесуге қатысқандар «тарихи зертханамыз оңбай тұр» десті
Сонда тарихшыларға «Соғыс дегеніміз не? Ол – түрлі мемлекеттердің жоғары технологияларының, қару-жарақтарының шеруі, соғыстар сондықтан басталады» дей келе, тарихшылардың, саясаткерлердің соғыстардың нәтижелерін зерттеумен шектелмей, қандай әдіс-тәсілдерді, қандай қару-жарақтарды қолданғанына үңіліп, тақырыпты кеңірек қаузаса деген тілек білдірдім.
Енді бірде Ресейдің көршілес Самара қаласындағы ректорлар қауымдастығының шақыруымен Самара облысы басшысының жолдауын жариялайтын жиналысқа қатыстық
Самара облысы азық-түліктің 85 пайызын сырттан алады екен
Сырт қарағанда алпауыт ел, зымыран, көлік, ұшақ жасау стратегиялық салалары қатты дамыған
Басқосуда бір қолайсыз жағдай болса, «азық-түлікті қайдан алмақпыз?» деген мәселе көтеріледі
Сонда губернатор Николай Меркушкин мектептерге зымыран жасау курсын енгізуді ұсынды
Жұрт түсінбей қалды
Ғалымдар жағы таңдана қоймадық, өйткені зымыран жасау курсының оқыту бағдарламасына геодезия, метрология, физика, математика кіреді
Бидайдан гектарынан 8-12 центнерден өнім алсақ, қуанып қаламыз
Ал мынадай ғылымдарды оқыған балалар ертең гектарынан 18-20 центнер алуды ойластырады
Ғарыштан жерді, егін егу жайын зерттейтін бағдарлама игілігін пайдаланып отырмыз дегенді естімеппіз
Былай қарағанда сауатсыздық секілді
Қазір мектеп түлектері ҰБТ тапсырғанда математикадан тест тапсырады
Қай саланың маманы болмасын, математиканы білудің пайдасы көп.
– Өңірдегі білім мен ғылым саласындағы инновациялық жобаларды дамытуға үлес қосып отырған кешенде қандай жақсы жаңалықтар бар? Шаһардың шырайын келтірген жаңа кампус қандай мақсатқа қызмет етеді?
– Биыл наурыз айында өткен «Еуразиялық өзен аралығы: Ғылым.Білім.Тәжірибе» атты халықаралық жобаның ІІІ конгресін жақсы жаңалық дер едім
Жиын барысында жоба аттас «Еуразиялық өзен аралығы» халықаралық жүйелік университетінің тұсаукесері және оның оқу ғимараты кампустың ресми ашылу салтанаты болды
Жастарды ғылым мен білімге тартуға, елжандылыққа тәрбиелеуде осы форумда бастау алған «Байқоңырдың жұлдызды жолбастау­лары» атты қанатқақты жобаның мән-мағынасы терең
Жоба бойынша студенттер арасындағы білім мен тәрбие жұмыстарын космонавтика ғылымы мен ғарыштық сапарларда жетістіктерге жеткен ерекше адамдардың өмір тәжірибесін өнеге ету арқылы жүргізуді көздейді.
Жаңа кампус-оқу ғимараты кешенде жүйелі жолға қойылған академиялық оралымдық пен әлеуметтік серіктестік шеңберінде халықаралық жобаларды іске асыру мақсатында салынды
Онда таяу және алыс шетелдерден арнайы шақыртылып, дәріс оқитын ғалымдарға шеберлік кластарын өткізетін орындар мен қонақжай кешені орналасқан
Енді жаңалықтарға тоқталсам, бір топ ғалым мүгедектерге қол саусақтарының сезімін оятатын бағдарламаны жасақтауға кірісті
«ЭКСПО-2017» көрмесіне дайындық басталды
Біздің кешенде күннің көзінен балама қуат өндіретін үлкен зертхана ашу жоспарланған
Суды күннің шуағымен жылытатын жүйені орнатамыз
Желдің күшін де кәдеге асыратын зертхана жасақтауға қажетті құрал-жабдық алдық
Енді оларды құрастыру жұмыстарын бас­таймыз
Бүгінде инженерлік ғылым саласындағы мамандарға инновациялық бағдарламаларды дамытуға барлық жағдай жасалған.
Біздің университеттің профессоры Алпамыс Ибраевтың ұтқан гранты «Космостық аппараттардың иондық қозғалтқыштары» жобасы жылдамдығы секундына 200 шақырымды құрайтын қозғалтқыштардың жылдамдығын әлі арттыру мәселесін қарастырады
Мұны тек ғарыштық аппараттарда емес, мұнай-газ құбырларындағы тасымалға, газ турбиналарда пайдалануға болады
Ұшатын тарелке теориясы зерттелуде
Саябек Сахиев, Сайранбек Ахметов сынды ғалымдармен «Шашыраңқы кванттық теориясы» оқулығы жазылып, жарыққа шықты.
– Облыстық мәслихаттың депутаты ретінде сайлаушыларыңыздың қандай аманаттарын орындадым деп есептейсіз?
– Депутат ретінде Орал қаласы мен облыс аумағындағы экологиялық қауіпті нысандардың қоршаған ортаға тигізетін зиянының алдын алу мақсатында техникалық сараптамалық зерттеу жұмыстарын жүргізу, қаланы көркейту бағдарламаларына сәйкес салынып жатқан құрылыс нысандарына техсараптау жасау қызметтерінің сапалы болуын қадағалау жұмыстары ойдағыдай атқарылуда
Облыстық мәслихаттың экология, табиғи және техногендік процестер жөніндегі комиссияның төрағасы ретінде Рыбцех ауылындағы жер сілкінісі зардабын зерттеуге барған едік
Далада зілзаланың кіндік тұсын іздеп көп жүрдік
Шопандардың көмегімен ол тұсты таптық, жусанды жер аяғымызды басқан сайын былқылдап, батып кететіндей күй кештік
Мұнай-газ шығаратын батыс өңіріне жер сілкінісіне қатысты мониторинг жүргізіліп, зерттеулер жасалуы тиіс
Жалпы батыс өңірі мұнай-газ өндірілетін аймақ болғандықтан, зерттейтін мәселелер ауқымды
Бұрынғы «Правда» кеңшары аумағындағы және Зеленовтағы Шынар кен маңында төгілген мұнай шламдарының қоршаған ортаға әсері зерттелуде
Облыстық жемқорлыққа қарсы күрес қоғамдық комиссиясының төрағасы, «Нұр Отан» ХДП-ның облыстық филиалында заңдылықтың орындалуы мен тәрбиелік шаралар жөніндегі комиссияның мүшесі ретінде жұмыс істеудемін
Соңғы кездесулерде тұрғындар тарапынан көбінесе заңдылықтардың сақталуын қадағалауды күшейту керектігі жайында ұсыныстар айтылып, аманат ретінде тапсырылды
Сайлаушыларымның аманат­тарын орындау азаматтық парызым деп білемін.
– Әңгімеңізге рахмет.
Сұхбаттасқан 
Гүлбаршын ӘЖІГЕРЕЕВА
Батыс Қазақстан облысы
