Қ.Қуанышбаев атындағы қазақ музыкалық драма театры сәуір айында Алматы көрермендерін бірнеше қойылымдарымен тәнті еткен болатын
Солардың ішінде жас драматург Қанат Жүнісовтің «Махаббат мелодрамасы» пьесасы хақында автормен сұхбаттасқан едік…
– Пьесада жан түршігерлік трагедиялық оқиғалар да, күлдіргі  комедиялық сюжеттер де, ой салар діни-философиялық сарын да  кездеседі
Осындай қырымен басқа қойылымдардан дараланып тұрғандай
Бұл сіздің жаңашылдығыңыз ба, әлде…
Мен өзім бірсарындылық дегенді ұната бермеймін
Адам театрға келгесін екі жарым сағат трагедия екен деп жүрегін жарып өлтірмейсің, болмаса комедия екен деп күлдіре бермейсің ғой
Қызықтығымен қоса, біріншіден, көрерменге рухани азық болар дүние болғаны жөн.
Негізгі жанры мелодрама болғаннан кейін, бұның ішіне бәрі сыя береді
Комедиясы да, діни сарыны да, үндінің кинолары сияқты тіпті бір романтикалық сюжеттерімен де ойнауға болады
Бүгінгі таңда мелодрама жанрын театрдан телевидение тартып алды десек, қателеспейміз
Елдің бәрі сериал көруге кетті
Батыстың арзан нәрсесіне еліктеу белең алып келеді
Осыған тойтарыс ретінде халыққа, оның ішінде жас жеткіншектерге үлгі боларлық туынды ұсынуды армандаған едім
Бұл пьесам – осындай қиялымнан туған дүние
Негізгі идея – қазақ қызының дәрежесін көтеру
Кейінгі түскен фильмдерде, қойылған спектакльдердің көпшілігінде, әйтеуір, қазақ қызы қорланады, ол сондай бір жеңілтек, тәрбие көрмеген болып су­рет­теледі
Ал бұл спектакльде бәрі керісінше
Пьесаны жазуға арқау болған мәселе – арын алтынға айырбастамаған ару бейнесі
Ол – тәрбие көрген қазақ қызы, қазақ анасының бейнесі.
Режиссер қойылымды қалай алып шықты? Өз ойыңызды айтсаңыз…
Қойылым режиссері – Қазақстанның ең­бек сіңірген қайраткері Болат Ұзақов
Қойылым ойдағыдай болды
Әрине, автор мен режиссер­дің арасында шығармашылық дау болуы керек
Өйткені режиссердің өзі бір шығармашылық тұлға
Пьесаны ол өзінше қөреді, өзінше пайымдайды
Осы екі тұлға арасындағы шығармашылық дау дауылға айналғанда ғана оның соңынан ақ жаңбыр жаууы мүмкін
Дегенмен ондай дау, дауыл­дар болмай қалды деген жоқпын
Мысалы, жұмыс барысында кейбір жерлерді жетілдіріп, кей сюжеттерді қысқартып, өзгертулер жасадық
Режиссердің де, актердің де, менің де, бәріміздің мақсатымыз – көрерменге сапалы дүние ұсыну
Енді ол қаншалықты деңгейде болды, оны сыншылар айтар, көрермен айтар
Біздікі тек ұсыну ғана.
Сізді халық ақын ретінде де таниды
Пьесада орындалатын әндердің авторы өзіңіз бе?
Пьесадағы орындалған барлық әндердің сөзін өзім жазғанмын
Кейбірі бұрыннан айтылып жүрген әндерім, біразы арнайы осы қойылым үшін жазылған дүние
Пьесадағы оқиғалардың сюжетіне, әндердің мазмұнына қарап сәйкесін таңдап алдық
Музыка жағынан бір­неше композиторлардың үлкен көмегі болды
Негізгі музыкасын жүйеге келтірген, лейтмотивін жазған – композитор Қайрат Байекенов.
Пьесаларыңыз өнер бәйгелеріне қатысқан ба?
Бәйгеге қатыстырған жоқпын
Театр сын­­шысы Әшірбек аға пьесаларымды көрді, оқыды
Сосын: «Айналайын-ай, мынаны неғып қоспайсың, неге көрсетпейсің» деді
Жалпы, бәйге деген нәрсеге аса бір құлқым жоқ
Оның мүмкін жүлдесі, мүмкін атақ-дәрежесі жақсы шығар
Өз басым пьесаларымды ондай мақсатта жазудан аулақпын.
– Әңгімеңізге рақмет, өнеріңіз үстем бола берсін!
Жанұзақ ӘЛІМГЕРЕЙ
