Жақында Астана қаласында дүниежүзі қазақтарының V құрылтайы өткені белгілі
Сол алқалы басқосуда әлемнің әр түкпірінен жиналған қандас бауырларымыз шетел қазақтарының өзекті мәселелерін ортаға салған болатын
Осынау келелі жиын жөнінде медицина ғылымының докторы, профессор, академик Жасан Зекейұлымен сұхбат өрбіткен едік.
– Жасан Зекейұлы, биыл әлем қазақтары қазақ даласында бесінші рет бас қосып отыр ғой
Сіздіңше биылғы құрылтайдың ерекшелігі қандай?
– Елордамыздағы Тәуелсіздік сарайында өткен биылғы әлем қазақтарының бесінші рет бас қосуы өте жоғары деңгейде өтті деп айтуға болады
Елбасымыз Нұрсұлтан Әбішұлының тікелей тапсырмасымен көші-қон мәселесін жандандыру әрі көшіп келген қандастарымызға көмек көрсету мақсатында «Отандастар» қорын құру
Қор жұмысына танымал кәсіпкерлерді жұмылдыруға тапсырма берілді
Екінші, әлемнің 40-тан астам еліне шашырап кеткен қазақтар бір тілде сөйлегенімен әртүрлі ұлттың жазуын пайдаланатындығы, соның салдарынан бір-бірімізді түсіну қиын екендігі ескеріліп, латын әліпбиіне көшу процесін жеделдету, оны 2025 жылға дейін созудың қажеті жоқтығы айтылды
Сондай-ақ Елбасымыз гуманитарлық бағыттағы ең үздік жүз оқулықты қазақ тілінде шығару керектігін айтты
Бұл қандастарымыз қай елде тұрса да ең таңдаулы осы 100 оқулық арқылы ана тілінде сусындай алады
Осы орайда айта кетейін, Елбасымыздың «Болашаққа бағдар: рухани жаңғыру» атты мақаласында айтылған өзекті мәселелерге орай, соған өз үлесімізді қосу мақсатында қазақ тілінде екі оқулық құрастырған болатынмын
Бұл Алматы облысының әкімі Амандық Баталовтың қолдауымен жақында жарық көреді
Сол еңбектің бірі «Бел омыртқа жарығы», екіншісі «Акупунктура».
Өз басым Қазақстанға алғаш келген күннен бастап, халыққа қалтқысыз қызмет еттім
Қалалық №12 емханада қызмет атқардым, арасында орыс тілінің курстарынан өтіп, ғылыми диссертациямды қорғадым
Кейін «Жас-Ай» Шығыс-тибет медициналық мекемесінің негізін қаладым
Қазір бұл орталық Алматы мен Астанада қатар жұмыс істеп тұр
Қазір соның арқасында 150-ге жуық адамды жұмыспен қамтыдым
Олардың 80 пайыздан астамы жергілікті қазақтар.
– Көші-қон мәселесінде күр­меуі көп түйіндер жетерлік
Осы мәселелерді реттеуде біздің заңна­малық негізіміз қалай?
– Өзіңіз білесіз, көші-қон мәсе­лесі төңірегінде заңдарға бірнеше рет өзгертулер мен толық­тырулар жасалды
Соның арқасында атажұртқа ағылған көш легі әлі толастаған жоқ
Ішінара кейбір кішігірім мәселелер болмаса, жалпы, қалған өзектілерінің барлығы бір арнаға түсті
Шеттен келіп кәсіпкерлікпен айналысам десеңіз де, жоғары білім аламын десеңіз де –барлық жағдай жасалған
Президентіміздің сындарлы саясатының арқасында қазір елімізде шетелден келіп кәсіп көзін ашып жатқан мыңдаған азаматтарды көресіз
Олардың әрбірі аз болса 10 шақты, көбі мыңға жуық адамды жұмыспен қамтып отыр
Солардың қатарында мен де бармын
Қазірге дейін емханамда 70 мыңға жуық адам емделді, оның ішінде 10 мыңнан астам әлеуметтік жағдайы төмендерге, ардагерлерге, мүгедектер мен студенттерге тегін көмек көрсеттік
5000 мыңға жуық отбасы шығыс емінің арқасында бала сүю бақытына ие болды
Мұның барлығы да Отанымыз үшін қосқан азғантай үлесіміз.
– Жаңа медициналық туризм туралы айттыңыз
Мүмкін болса, осы мәселе төңірегінде ойларыңызбен бөліссеңіз?
– Өзіңіз білесіз, бәсекеге қа­бі­летті, қуатты мемлекет құру үшін ондағы халықтың дені сау, рухы асқақ болу керек
Өз Отанымыздың денсаулық саласын менсінбей, бар табысымызды шетелде емделуге, саяхаттауға жұмсасақ, еліміздің экономикасына айтарлықтай зиян болары сөзсіз
Әкімдеріміз жыл сайынғы есебінде осы мәселе туралы жиі айтып жүр, бір Алматы қаласының өзінде 400 миллионнан астам қаржы шетелде емделуге жұмсалғаны туралы ақпаратты естіп қалдым
Бұл өз ырысымыздың өзгенің қалтасына салып берумен бірдей
Қазір Қазақстанның медицинасы әлемдегі озық елдердің емдеу саласынан еш кем емес
Денсаулық қорғауға қажет барлық озық жабдықтар бізде де бар
Енді біз өз халқымызды өзімізде емделуге үйретуіміз қажет
Шетелдерге медицина саласындағы озық жетістіктеріміз бен емдеу нәтижелерімізді жиі көрсетіп, жүйелі жарнама жасай білу маңызды
Мен басқаратын «Жас-Ай» медициналық орталығында қазірге дейін шетелден 5 мыңға жуық адам емделіпті
Олар келгесін тиісті салықтарын төлейді, жатын орын, тамағы бар – барлығына ақша салуы тиіс
Осындай жағдай өзге мықты медициналық мекемелерде болып жатса, бұл отандық экономикаға тамшыдай болса да үлес болмақ
Әрбір келген турист келген қаласын, ондағы халықтың мәдениетін, дәстүрін біледі
Сөйтіп, қазақ елі шын мәніндегі Мәңгілік ел болудың даңғыл жолына түседі.
– Құрылтайға жиналған қандас­тарымыздың арасында денсаулық саласының мамандары болды ма?
– Әрине, бар
Бұл құрылтайдың тағы бір ерекшелігі жастар көп
80 пайызға жуық жас мамандар қазақ даласына ат басын тіреді
Өзіңіз көргендей, әлемнің 7-8 тілінде сайрап тұрған жалынды жастар сөз бастады
«Елге ел қосылса құт» деген бар, сол жас буындарға біз бастамашымыз
Ұрпақ сабақтастығы деген осы болса керек
Өйткені оларға бұрын келген біздің тәжірибеміз, еңбек жолымыз үлкен өнеге
Елбасымыздың көреген саясатының арқасында әлем қазақтары осымен бесінші рет бас қосты
Әр басқосуда талай күрделі мәселелер шешімін тауып, қордалы ойлар ортаға салынды
Нәтижесінде елге жас мамандар, білікті кәсіпкерлер ат басын бұрды.
– Әңгімеңізге рақмет!
Смайыл БАЗАРБАЙ
