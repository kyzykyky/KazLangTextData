Еліміздің өндірісті аймақтарының бірі саналатын Павлодар облысы жылдан-жылға дамып, өркендеп келеді
Аймақта жүзеге асырылып жатқан әлеуметтік-экономикалық жобалар аз емес
«Рухани жаңғыру» бағдарламасы аясындағы мәдени іс-шаралардың да мән-маңызы ерекше деп айтуымызға болады
Өңірдегі игі жаңалықтар жөнінде Павлодар облысының әкімі Болат Бақауовпен «Қазақ газеттері» ЖШС-ның өкілі, белгілі журналист Ғалым Омарханов сұхбаттасқан болатын
Аталған сұхбатты назарларыңызға ұсынып отырмыз. 
– Болат Жұмабекұлы, Павлодар облысына әкім болып тағайындалғаныңызға да екі жылдан астам уақыт болып қалды, осы уақытта атқарған жұмысыңызға өзіңіздің көңіліңіз тола ма?
– Мен бір сұхбатымда айтқан едім, халық игілігі үшін қызмет ету – үлкен абырой
Жауапкершілігі де жоғары
Сондықтан менің әкім ретінде атқарған жұмысыма бірінші кезекте халықтың көңілі толуы керек
Халықтың бағасынан артық баға жоқ
Екіншіден, Елбасы Нұрсұлтан Әбішұлы Назарбаев Қазақстандағы іргелі өңірлердің бірі – Павлодар облысының әкімі қызметін үлкен сенім артып жүктегендіктен, аянып қалмай, сол сенімнің үдесінен шығу – парыз.
– Елбасы осы жақында ғана Ертістің Павлодар өңірін-де жұмыс сапарымен болды
Қандай баға берді?
– Мемлекет басшысы ел игілігі үшін жасалып жатқан жұмыстармен танысты, қарапайым еңбек адамдарымен жүздесіп, ой бөлісті
Өңірді өркендетудің мүмкіндіктері мол екенін, инвесторлардың көптеп келуіне қолайлы аймақ екенін баса айтты
Индустрияландыру бағдарламасына, орта және шағын бизнеске ерекше назар аудару керектігін қаперімізге тағы бір рет салды.
Жалпы әкім болып қызмет-ке кіріскен 2016 жыл Павлодар облысы үшін табысты болды
Әсіресе, әлеуметтік саладағы жағымды жаңалықтар жұртшы-лықтың жадынан шыға қоймас
Біздің облыс үшін де балабақша ең бір өзекті мәселе болатын
Осыны шешудің жолдары мен мүмкіндіктерін іздестірдік
Нәтижесінде Ақсуда «Нұрлы жол» бағдарламасы аясында 280 орындық «Айналайын» балабақшасы ашылса, Екібастұзда мемлекеттік-жекеменшік әріптестік шеңберінде ERG компаниясының қаржысына 255 балдырғанға арналған «Балапан» балабақшасы пайдалануға берілді
Қазіргі таңда сәбилерді балабақшамен қамту мәселесі біздің өңірде 100 пайыз шешілді.
Мектеп мәселесі біздің облыста толық шешілген
Қалада болсын, ауылда болсын ата-аналардың алаңдауына еш негіз жоқ, барлық жағдай бар
Негізі Павлодар облысында соңғы жылдары әлеуметтік жағдайды жақсартуға ерекше көңіл бөліне бастады
Бұл – Елбасының тікелей тапсырмасы
Оны ойдағыдай орындауға бізде мүмкіндік жеткілікті
Мәселен, Екібастұзды алайық, облыстағы өндірісі өркендеген қалалардың бірі
Екібастұз қаласында медициналық клас­тер жақсы дамыған
Қалалық емханалар заманауи құрал-жабдықтармен қамтамасыз етілді
Әсіресе, науқастың жағдайын анықтап, оған дұрыс ем-дом қабылдау үшін аса қажетті магнитті-резонансты томограф сатып алынды.
Кешегі кеңестік кезеңде талай жыл сынақ өткізілген Семей ядролық полигоны Павлодар облысының Май ауданымен шектес
Елбасының бас­тамасымен полигон жабылғанымен, сынақтардың зардабы жазыла қойған жоқ
Халықтың денсаулығынан артық ештеңе жоқ
Аудан орталығы – Көктөбе ауылында мүмкіндігі шектеулі жандарды оңалтуға арналған 30 орындық орталық ашылды
Ондағы медициналық құрал-жабдықтардың бәрі заманауи.
Павлодар облысында аутизм дертіне шалдыққан балалар да аз емес
Сол балалардың аналары арнайы орталық ашу жөнінде өтініш айтқан болатын
Сол орталық демеушілердің көмегімен ашылды
Айта берсек, қалада болсын, ауылда болсын, осындай игі істер өте көп
Оның бәрін тізіп айта берудің қажеті жоқ шығар.Әрине, мұнымен тоқтап қалу ойымызда жоқ
Өйткені әлеуметтік салаға ұдайы назар аудару қажет екенін жақсы түсінеміз
Сондықтан бұл мақсаттағы жоспарлы жұмыстар жалғаса береді.
– Жер-жаһанды шарпыған экономикалық дағдарыстың салқыны Павлодардың өндіріс орындарына тиген жоқ па? Қиындықтан шығудың жолдарын қарастырдыңыздар ма?
– Салқыны тиді
Бірақ бір қуаныштысы – бірде-бір кәсіпорынның жабылуына жол берген жоқпыз
Атап айтатын болсақ, дер кезінде қолға алынған іс-шаралардың нәтижесінде, «Бозшакөл» кен байыту комбинаты толық қуаттылық деңгейіне жетіп, өндіріс көлемі айтарлықтай артты
Металлургия, мұнай, машина жасау кәсіпорындары жұмысты қалыпты арнаға түсірді
Екібастұздағы электр станцияларының негізгі тұтынушысы – Ресей
Олар дағдарысты сылтауратып, электр қуатын алуды азайтқан еді
Жедел іс-шаралардың арқасында электр энергиясын өндіру көлемі артты
Қазір Екібастұздың электр станциялары экспорт ауқымын кеңейте беруді басты мақсат етіп отыр.
Екібастұз қаласында орналасқан «Проммашкомплект» және «Қазақстан вагон жасау компаниясы» серіктестіктері қарқынды жұмыс жасап, теміржол кластерін дамытып келеді
Қазақстан вагон жасау компаниясы қазіргі кезде екі ауысыммен жұмыс істесе, алдағы уақытта төрт ауысымдық жұмыс кестесіне шығып, тәулік бойы демалыссыз жұмыс істеуге құлшынып отыр.
Сонымен қатар Екібастұздағы іргелі кәсіпорындардың бірі – «Богатырь-Көмір» отын өндірісін 1,6 пайызға арттырды.
«Павлодар» арнайы экономикалық аймағында соңғы жылдардың өзінде 1000-нан астам жаңа жұмыс орны ашылды
Ондағы бес кәсіпорын 20 млрд теңгенің өнімін өндірді
Мемлекет басшысы Индустрияландырудың екінші бесжылдығын лайықты орындауға байланысты өңірлерге де нақты тапсырмалар жүктеген болатын
Соңғы жылдардың өзінде Индустрияландыру картасы аясында жаңадан 9 өндіріс орны пайдалануға берілді
Биыл да бірнеше жоба жүзеге асты
Осының бәрі – аймақтың инфрақұрылымын дамытып, өңірге инвестицияны молырақ тартуға қолайлы жағдай
Қазір Павлодар облысында индустрияландыру картасының екінші бесжылдығы шеңберінде 40-қа жуық жоба қолға алынды
Осының нәтижесінде 8412 жаңа жұмыс орны ашылатын болады.
– Мемлекет басшысы шағын және орта бизнесті дамыту арқылы экономикалық өсімге қол жеткізуге болатынын ұдайы айтып келеді
Павлодар облысында осы бағыттағы бағдарламаның орындалуы ойдағыдай ма?
– Қазіргі кезде облыстағы шағын және орта бизнес субъектілерінің қатары 6,5 пайызға, олар өндіретін өнім 1,5 пайызға артты
Ауылдық аймақтарда да шағын және орта бизнесті дамытуға айрықша назар аударылып отыр
Қазір облыс экономикасында олардың үлесі – 20 пайыз
Елбасы оны 50 пайызға жеткізу жөнінде тапсырма берген болатын
Жақын уақытта оған да қол жеткіземіз деген мақсат бар
Өйткені шағын және орта бизнесті дамытудың мүмкіндігі жеткілікті
Кәсіпкерлерге барлық жағдай жасалды
Бір ғана мысал
Шағын және орта бизнес субъектілерін несиелендіру жөніндегі өңірлік «Сарыарқа» бағдарламасы қолға алынған болатын
Оны жүзеге асыру үшін жергілікті бюджет пен «Даму» қорынан 500 млн теңге бөлінді
Оның 70 пайызы ауылдық жерлерде кәсіпкерлікті дамытуға бағытталды
Сонымен бірге «Жұмыспен қамту жол картасы – 2020» бағдарламасы аясында несие алып, өз кәсібін ашып, табысқа жетіп жатқан кәсіпкерлердің қатары жылдан-жылға артып келеді
Бұл өте қуанышты жағдай
Мемлекетке алақан жайып, көзі жәудіреп көмек күтіп отыратындардың қатары көп кеміді
Қазір кәсібін ашып, тұрмысын түзеймін деп ниеттенген адамға мемлекет тарапынан барлық қолдау бар
Осыны жете түсініп, тірлік жасап жатқан павлодарлықтар өте көп
Қазір жұмысқа қабілетті әрбір үшінші облыс тұрғыны кәсіпкерлікпен айналысады.
«Бизнестің жол картасы – 2020» бағдарламасы бизнесті дамытуға жол ашып отырғанын атап өтуіміз керек
Осы бағдарлама қолға алынған сәттен бастап 2 мыңнан астам павлодарлық кәсіпкер мемлекеттің қолдауына ие болды.
Облыста кәсіпкерлік мәселелері жөніндегі өңірлік үйлестіру кеңесі бар
Олардың жұмысының нәтижесінде 312 жоба мақұлданып, 21 825,4 млн теңге несие берілді
Биылғы жылы да Кәсіпкерлік мәселелері жөніндегі кеңесте бірнеше жоба қаралып, қажетті қаржылай көмек жасалды.
– Бизнес дегеніміз – алыс-беріс, барыс-келіс, алыс-жақын шет мемлекеттермен тығыз экономикалық қарым-қатынас орнату
Бұл үшін даңғыл жолдар салынды
Павлодарда Орталық Азиядағы ең ұзын көпір ашылды
Оның да өңірдегі бизнесті өркендетуге үлкен септігі тиетін шығар?
– Ел Тәуелсіздігінің 25 жылдығына орай ашылған бұл көпір «Орталық-Шығыс» автодәлізінің негізгі күретамыры іспетті
Оның ашылуына Елбасының өзі қатысты
Көпірдің ең басты тиімділігі еліміздің орталық бөлігін шығыс және солтүстік облыстармен, Ресей Федерациясының аймақтарымен байланыстырады
Бұл көпір шағын қалаларды өркендетудің мемлекеттік бағдарламасы бойынша Павлодар-Ақсу агломерациясын дамытуға, облыс орталығындағы көшелерде көлік қозғалысын жеңілдетіп, шығыс және солтүстік бағытта жүретін транзиттік көліктерді қаланың сыртымен өткізуге мүмкіндік беріп отыр
Қаламыздың ауасын лас­тайтын көлік түтіні деңгейін азайтты.
2017 жылы республикалық маңызы бар автомобиль жолдарын жөндеуге 1 100,0 млн теңге көлемінде қаражат бөлінді
Жолдардың жағдайын бақылауда ұстап, жөндеу жұмыстарын «Қазақавтожол» республикалық мемлекеттік кәсіпорнының облыстық филиалы жүргізеді.
– Болат Жұмабекұлы, Сіздің әкім ретінде ең басты назар аударатын мәселеңіздің бірі – инвестиция екенін жақсы білеміз
Осы бағыттағы жұмыстың нәтижесі қандай?
–Бұл Мемлекет басшысының барлық деңгейдегі әкімдерге жүктеген маңызды тапсырмасы
Өйткені инвестиция – еліміздің экономикасын дамытудың негізгі көзі.
Инвестиция дегеніміз – игілік
Сондықтан сол игіліктен бас тартпауымыз керек
Біз инвесторларды мейлінше қызықтыра білуіміз керек
Олар қолында бар қаражатын еш алаңсыз біздің елдің экономикасына құйғаны жөн
Бұл дегеніңіз – болашаққа жұмсалған қаржы
Олар үшін барлық мүмкіндік бар
Инвестор тарту үшін шетелге барудың қажеті жоқ
Олардың ортасын білу керек, қажетті ақпаратты жеткізе білген жөн
Егер көздері анық жетсе, олар болашағы зор жобаларды қаржыландыруға өздері құлшыныс білдіреді
Соңғы бір жылдың өзінде облысқа 500 млрд теңге инвестиция тартылды
Алдағы үш жылда инвестиция көлемі 975,5 млрд теңгені құрайтын 27 жобаны жүзеге асыруды көздеп отырмыз
Соның арқасында қосымша 6 мың жаңа жұмыс орны ашылады.
– «Нұрлы жол», «Нұрлы жер» бағдарламалары – халықты баспанамен қамтамасыз етудің ең қолайлы мүмкіндігі
Осы бағдарламаларға байланысты облыста жаңа мөлтек аудандар қанат жайды.
– 2016 жылы құрылысы басталған «Сарыарқа» мөлтек ауданында өткен жылы 11 тоғыз қабатты үй тұрғындарға берілсе, биылғы жылдың соңына дейін 9 көпқабатты үй пайдалануға беріледі
«Достық» мөлтек ауданында да жаңа құрылыс қарқын алды
«Нұрлы жол» бағдарламасы бойынша тұрғындарды таза ауыз сумен қамту, инженерлік-коммуникациялық инфрақұрылымдар тарту бағытындағы жобалар да табыс­ты жүзеге асырылып келеді.
Облыста іске қосылған үй құрылысы комбинаты бұл салаға тың серпін бергенін айта кету керек
Сондай-ақ тұрғын үй құрылысына өңірдегі ірі кәсіпорындар да атсалыса бастады.
Павлодар қаласының Бас жоспарына сәйкес қазіргі Саяжай шағын ауданының оңтүстік бөлігінде «Достық» шағын ауданы құрылды
Жаңа шағын ауданда 3220 пәтерді құрайтын көп қабатты үйлер, 2 балабақша, 1 мектеп және 1 емхана салынады деп жоспарланып отыр.
– Павлодар өңірі ауыл шаруашылығы үшін де өте қолайлы
Мал және егін шаруашылығының ахуалы қандай? Төрт түлікті асылдандыру бағытында қандай өзгерістер бар?
– Мал шаруашылығын мемлекеттік қолдау жылдан-жылға жақсарып келеді
Өткен жылы агроөнеркәсіп үшін 16,2 млрд теңге бөлінген болатын
Өңірдің мал шаруашылығын дамытуға республикалық бюджеттен 1,3 млрд тенге, облыс бюджетінен 2,6 млрд теңге бөлінді
53 инвестициялық жоба жүзеге асты
Оның қаржылық мөлшері – 13,5 млрд теңге
Осының арқасында 500-ден аса жұмыс орны ашылды
Шынын айтқанда, 2017 жыл Павлодар облысының ауыл шаруашылығы үшін өте қолайлы болды.
Ауылдық елдімекендерде кәсіпкерлікті өркендетіп, тұрғындарды жұмыспен қамтудың бірден-бір жолы – кооператив
Шашыраңқы шаруа қожалықтарынан гөрі, қуатты кооперативтің аясына топтасу – олардың жұмысының алға басуына басты кепіл
Қазіргі уақытта 110 ауылшаруашылық кооператив жұмыс істейді.
Облыста асыл тұқымды мал өсірумен айналысатын 56 шаруа қожалығы бар
Соның ішінде етті бағыттағы 32,6 мың бас ІҚМ өсіруімен 38 қожалық айналысады және сүтті бағыттағы 19,1 мың бас ІҚМ өсіруімен 18 шаруашылық айналысады
Олар симментал, ангус, әулиекөл және герефорд асыл тұқымды қара мал өсіреді
Айталық, Баянауыл ауданындағы «Жайма МТС» серіктестігі сиыр түлігінің 3 тұқымын өсіреді
«Болат», «Дәнекер» шаруа қожалықтары мен «Ертіс» жауапкершілігі шектеулі серіктестігі де асыл тұқымды мал түлігін өсірумен айналысады
Қазіргі сәтте асыл тұқымды мал өсіруге жан-жақты мемлекеттік қолдау бар
Егін шаруашылығымен айналысып отырған диқандардың да соңғы жылдары қол жеткізген табыстары жақсы.
– Павлодар облысында туризмді дамыту қажеттігін ұдайы айтып келесіз
Айтып ғана қоймай, өзіңіз бас болып, нақты жұмыстар жасала бастады
Білгіміз келгені – Маралды көлі маңында демалыс аймағын ашу, Баянауыл ауданында туризм кластерін құру, жалпы Павлодар облысында туризмді дамыту қай деңгейде?
Баянауыл – табиғаты тамаша өлке ғана емес, сонымен бірге тарихқа бай өлке
Оны сол қалпында сақтап, ұрпақтан-ұрпаққа жалғастыру қажет
Жалпы Баянауылды аспан астындағы ашық мұражайға айналдырсақ деген ниет бар
Менің ойымша, ол күн де алыс емес.
Баянауылда тек жазғы ғана емес, қысқы демалыс ұйымдастырылса, демалушылар мен туристердің көптеп келетіні сөзсіз
Бұл ретте Баянауыл мемлекеттік ұлттық паркін дамыту өте маңызды
Сондықтан осы парктың бас жоспарын жасау басты мақсат болды
Жазғы уақытта Баянауыл туристік аймағында демалысқа байланысты тұрақты мониторинг жүргізілді
Себебі Жасыбай және Сабындыкөл көлдерінің маңында жөн-жосықсыз, ретсіз салынған демалыс үйлері аз емес болатын
Кезінде жаз мезгілінде екі-үш ай болса да пайда табу мақсатында салына берген ғой
Соның бәрі ретке келтірілді
Ұлттық парктің аумағында 40 демалыс үйі ашылды, оның 2-еуі – балалар сауықтыру лагері.
Мәшһүр Жүсіп Көпейұлының Баянауылдағы кесенесіне алыс-жақыннан тәу етіп келетіндер жыл он екі ай үзілмейді
Туристер де көп
Алыс­тан ат арылтып келген қонақтар үшін ең басты мәселе – қонақжай болатын
Осыны ескере отырып, кесене жанынан мәдени-қонақ үй кешені ашылды
Бұл да халық үшін жасалған игі іс деп мақтанышпен айтуға болады.
Қазіргі уақытта Баянауыл ауданының аумағында 19 туристік бағдар бар
Бір ғана Жасыбай орман шаруашылығы аумағында саяхатшыларды қызықтыратын археологиялық ескерткіш 60-тан астам
Міне, осындай тарихи орындарды Баянауылға келген туристер тамашалап, танысқысы келеді
Ол үшін арнайы бағдарлар жасалып, мамандар даярланды
Сәтін салса, алдағы уақытта Баянауылға келетін демалушылар мен туристердің қатары артатыны сөзсіз.
Маралды көлінің суы шипалы, балшығы дертке дауа
Егер оның маңында инфрақұрылымды дамытсақ, қазақстандықтар ғана емес, басқа да мемлекеттерден туристердің көптеп келетіні анық
Ең керегі тұщы су болатын
Сондықтан ұңғыма бұрғылап, су тарттық
Көлге баратын жол жөнделді
Көлдің суы мен жағасындағы балшықтың құрамын зерттеу жұмыстары жүргізілді
Маралды көлін туристік аймаққа айналдыру үшін әлі де көп жұмыс атқару қажет
Бұл – қолдан келетін тірлік
Жұмыс жоспарға сәйкес жүзеге асып жатыр.
– Туризм дегеннен шығады, «ЭКСПО – 2017» халықаралық көрмесі кезінде туристерді Павлодар облысына көптеп тарту үшін арнайы бағдарлама жасалғанынан хабардармыз
Жалпы, Қазақстанды жалпақ әлемге тағы бір танытқан осы көрменің табысты өтуіне Павлодар облысы да лайықты үлес қоса білді ғой…
– «ЭКСПО – 2017» халықаралық көрмесі кезінде өңірдің мәдениет мекемелері 52 мәдени-бұқаралық іс-шара өткізді
Елордамыз Астанада Павлодар облысының мәдениет күндері табысты өтті
«Болашақтың энергиясы» тақырыбында да көпшілікті қызықтыратын жұмыстар бар болғандықтан, көрме барысында көрсетілді.
Шетелдік қонақтар үшін Павлодар облысында 5 бірдей туристік бағдар жасалды
Саяхатшыларды қызықтырып, тамсандыратындай тамаша табиғатымыз бен бірегей ескерткіштерімізді көрсетудің сәті түсті.
Ең бастысы, «ЭКСПО – 2017» халықаралық көрмесінен Павлодар облысы үшін 20-ға жуық жоба таңдап алдық
Атап айтқанда, «Көгілдір көмір» атты поляк технологиясы
Бұл технология көмірдің жылуын тиімді пайдаланып, қоршаған ортаға шығарылатын зиянды қалдықтарды азайтуға мүмкіндік береді
Ал Успен ауданында «Галицкое» жауапкершілігі шектеулі серіктестігі жел энергиясы қондырғысын орнатуда.
– Туристерді Павлодар өңірінің тамаша табиғаты да қызықтыратыны айдан анық
Әсіресе қалың қарағайлы орман алқаптарын көздің қарашығындай сақтау, оны орынсыз отау мен тілсіз жаудан қорғау қажет екенін өзіңіз де жақсы түсінесіз.
– Иә, Павлодар өңірінде өндіріс орындары көп шоғырланғандықтан, қоршаған ортаны қорғауға ерекше мән беруге тура келеді
Ауа тазалығын сақтау үшін өте маңызды орман алқаптарының оталып немесе өртке оранбауын соңғы уақытта қатаң қадағалауға алдық
Аймақта аса сирек кездесетін жолақты қарағайлы орман және табиғаты сұлу Баянауыл ұлттық табиғи паркі бар
«Ертіс орманы» мемлекеттік табиғи резерватында орманның ауқымы – 277,9 мың гектар
Баянауыл мемлекеттік ұлттық табиғи паркінде – 68,4 мың гектар
Сөзіңіздің жаны бар, баға жетпес орман алқаптары қайсыбір жылдары бас-көз жоқ оталды, өртке оранды
Оны қайтадан қалпына келтіру оңай емес
Жүздеген жыл қажет
Қазір «Ертіс орманы» резерватында 2 жылға дейін ағаш кесуге тыйым салынды.
–Болат Жұмабекұлы, Сіздің әңгімеңізден Павлодар өңіріндегі жағымды жаңалықтардан хабардар болдық
Бұл игілікті істердің барлығы көптің көмегімен жүзеге асып жатқаны анық
Әйтсе де павлодарлықтарға айтар тілегіңіз де жоқ емес шығар…
– Павлодарлықтар Елбасының, мемлекеттің саясатын жақсы түсініп отыр
Дегенмен, әр тұрғын өзі туып-өскен жеріне қолдан келгенше көмек берсе, өңірдің әлеуметтік-тұрмыстық жағдайы қазіргіден де жақсы болар еді
Әркімнің туған жері үшін мектеп, балабақша немесе спорт алаңын салуға мүмкіндігі жетпейтін шығар
Бірақ әркім өз туған ауылы мен ауданының, қаласының тазалығы мен көркеюі үшін үлесін қоса алады ғой
Сол күндерге жетейік.
– Мазмұнды да әсерлі әңгімеңізге рахмет! Қызметіңіздің жемісті бола беруіне тілектеспіз!
– Сұхбатыңызға рахмет!
Сұхбаттасқан
Ғалым ОМАРХАНОВ
