№1 ПРОДЮСЕР – МЕНІҢ ӘКЕМ
Айдарларыңыз ерекше екен
Әңгіменің менің өнерім немесе жеке өмірім туралы емес, әкем туралы болатыны толқытты
Мен әкем қайтқанда небәрі сегіз жаста едім
Сондықтан болар, өкінішке қарай, естеліктерім көп емес
Бірақ бір адамның ғұмырына жетерліктей рухани байлық сыйлап кеткені рас
Бала кезімді есіме алсам, ең бірінші әкем екеуміздің шетел аралағанымыз ойыма оралады
Кеңес Одағы кезінде өзің үшін, жай ғана шетелге шығу мүмкін болмаған ғой
Ал еліміз егемендік алғаннан кейін біз мұндай мүмкіндікті құр жібермедік
Әкем мені алып, кем дегенде жылына үш елге баратын
Шынымен, жарты әлемді көрдік, барған мемлекеттердің тізімі менің есімде жоқ
Мұның бәрі мен үшін екенін түсінемін
Әкем мені кішкентай болсам да ел, жер көрсін деп өмірлік көзқарасымның қалыптасуына ықпал етіпті
Әр елдің табиғатымен, дәстүрімен көзбе-көз танысқан бір бөлек
Бәрін көрсін, дәмін татсын, айналасын сезіп өссін деп тәрбиелеуге ұмтылған екен.
Менің ата-анам – өз ісінің шеберлері, кәсіби мамандар
Сондықтан олар бойындағы кәсібилікті тек сахнада ғана емес, өмірде де қалыптастыруға тырысқан
Оларды өмірде жолықтырған – өнер
Сондықтан өнер әлемінде, қазақ эстрадасында ең үздік жұп болды
Жұрт әкемді Қазақстандағы ең алғашқы продюсер деп біледі
Ал мен оны ең үздік продюсер деп есептеймін
Өйткені әлі күнге дейін оның деңгейіне ешкім жеткен жоқ
Ол менің әкем болғандықтан айтып отырған жоқпын, еңбегінің нәтижесі осыны көрсетті
Ол кісіде екі жоба болды: қазіргі «А-Студио» тобы және Роза Рымбаева
Менің ойымша, олардың деңгейіне әлі ешкім жеткен жоқ
Сондықтан №1 продюсер – менің әкем
Бұл – шындық.
73-жылдардың ортасында Ұлы Отан соғысы Жеңісінің 30 жылдығына орай патриоттық әндер байқауы ұйымдастырылған
Байқау Алматы қаласындағы Балуан Шолақ атындағы спорт сарайында өтіпті
Байқаудың талабы бойынша оркестрмен ән айту керек
Ол кезде анам Семейде 10 сынып оқушысы
Осы байқауда «Снег Седины» әнін орындап, бас жүлдеге ие болған
Қазылар құрамындағы Шәмші Қалдаяқов ағамыз бас жүлдені тапсырған
Байқау кезінде әкем өз шаруаларымен қала сыртында жүреді
Досы «барып көрейік, мүмкін бір ерекшелік болар» деп ертіп апарыпты
Сол кеште әкем жай ғана көрермен болады
Байқау соңында қойын дәптеріне «Роза Рымбаева кішкентай болса да, дауысы кең» деп түртіп алған екен.
Кейін әкеме топ немесе ансамбль құру туралы ұсыныс түседі
Әкем бір ғана талап қойған: «Әр музыкантты еліміздің түкпір-түкпірінен өзім таңдаймын және бас вокалист Роза Рымбаева болады» дейді
Сөйтіп, анамды Семейден Алматыға алып келген
Үкіметтің қолдауымен құрылған дәл осы топта бірнеше жыл бірге жұмыс істеп, кейін олар шаңырақ көтерген.
Мен қаланың, қара асфальттің баласымын
Оны жасырмаймын
Ауылға барып, таңертең ерте тұрып, қой бағу, тезек аудару дегеннің бәрін басымнан өткіздім
Әрине, қалалық балалар, өкінішке қарай, әсіресе 90-жылдары туғандар, көбісі қазақша сөйлей алмайды
Көбі тарих, дәстүр жағынан ­нашар
Бірақ ол қалаға байланысты емес, ата-анаға ­байланысты деп есептеймін
Өйткені мен туған тілімді білемін
Ата-анам қазақша тәрбиеледі, қазақ балабақшасына, қазақ мектебіне берді
Шынымды айтсам, ата-анам мені міндетті түрде музыкант болады деп шешкен жоқ
Менің ойымша, осы салаға өмірін арнаған кез келген кәсіби музыкант ешқашан балаларына сол тағдырды таңдамас еді
Нағыз музыканттар бұл жолдың қаншалықты ауыр екенін біледі
Сондықтан олар: «Біздің баламыз артистік өмірді көрмесінші немесе музыканттың жолымен жүрмей-ақ қойсын» деп ойлайды
Менің де ата-анам осындай ойда болған
Тіпті математикалық мектепке құжат тапсырып, қабылданып қойыппын
Оқуға бір ай қалғанда: «Мен музыкант болғым келеді, міндетті түрде пианист боламын» деген екенмін
Мүмкін үйімізде фортепиано тұрғандықтан шығар, осы жолды таңдаймын деппін
Алты жасар баланың өз ойын нақты жеткізіп, барлық жоспарды ауыстыруға қалай қол жеткізгенін білмеймін
Ата-анам мені тыңдап, бір ғана талап қойды
«Егер сен сол мектептің іріктеуінен, емтиханынан өтсең, музыкалық қабілетің бар болса ғана оқы
Өтпей қалсаң, біздің шешкенімізбен жүресің» деді
Өйткені мен кішкентай кезімнен ән айтып, би билеген бала емеспін
Менің бойымнан өнердің ешқандай нышаны байқалмаған
Сондықтан да ата-анамда «мына бала артист болады-ау» деген ой мүлде болмаса керек
Содан іріктеуден өтіп, «музыкалық қабілеті бар, оқуға рұқсат» деген анықтама қағазды алған соң, барлық құжатты музыкалық мектепке қайта ауыстырды
Яғни менің өнердегі жолым – ата-анамның қалауы емес, өз таңдауым.
Бала кезімде орталық алаңда үш бөлмелі шағын пәтеріміз болды
Бүкіл балалық шағым сонда өтті, сол жерде өстім
Мазаны алмайтын, тыныш бала болған екенмін, «өз бөлмеңде отырып, ойыншықтармен ойнап, өзің үшін өзің жауап берген баласың» дейді анам
Мектепте оқып жүргенде ата-анамның қолы тимейтінін, олар қалада болмайтынын түсініп өстім
Кей кездерде ата-аналар жиналысына өз атымнан өзім баратынмын
Өйткені ақпарат алу керек, ақша жинау ма, ұйымдастырушылық дегендей, басқа мәселелер бар ма, соның бәрін өзім шешетінмін
Ешқашан ата-анамды мектепке шақыртып немесе ескерту алған жағдай болған емес
Өз-өзіме жауап беріп, ата-анамды мазаламауға тырыстым.

РЫМБАЕВТАН ОҚАПОВҚА АУЫСТЫМ
Оқапов фамилиясы менен жауапкер­шілікті талап етті
Кәсіби деңгейдегі немесе кәсіби музыкамен айналысқан адамдардың бәрі менің әкемді танитын және жақсы көретін
Оқапов дегенде бәрі білетін
Яғни бүкіл елге немесе қарапайым адамдарға танымал болмаса да, музыканттар­дың ішінде ең үздік му­зыканттардың бірі болды.
Әкемнің міне­зінде артық сөйлеу жоқ
Бірде-бір жаман сөз естіген жоқпын
Тіпті жұмыс бабымен әртүрлі жағдайлар болады, эмоцияға берілу өте оңай
Бірақ оның дауыс көтергені менің есімде жоқ
Тіпті анамның достары да, өнердегі аға-апайларым да: «Тасқынның біреуге қатты сөйлегенін немесе дауыс көтергенін ешқашан көрмедік» деп айтып отырады.
Үйде әкемнің шағын кітапханасы болды
Тәп-тәуір кітап қоры жиналған
Бала кезімнен ата-анам ұйықтарда кітап оқып беретін
Ең алғаш рет тыңдаған кітабым Астрид Линдгреннің «Малыш и Карлсоны»
Кейін әріп танығанда оқыған ең алғашқы кітабым да осы болды
Осыдан кейін кітапқа деген қызығушылығым оянып, ата-анам жинаған үйдегі барлық кітапты оқып шықтым
Үйдегі кітап қорының 80 пайызы классика, қалғаны актерлардың өмір жолдары мен өнері туралы.
Біздің мектебіміздің директоры Оқан Абдуллаұлы әкемнің досы еді, олар бірге оқыған
Бірінші сыныпта мектепке әкелгенде әкем мені тапсырып кететін
Оқан аға: «Әкең сені маған тапсырып кетті, «Оқан енді сен әке боласың, сенің мектебіңде оқиды, саған аманат деген» деп айтып отыратын
Бұл сөз маған шынымен де әсер ететін
Сондықтан да бала кезімнен әкемнің кім екенін, тегімнің қандай фамилия екенін түсініп өстім.
Тегім туралы бір сырды айтайын
Әкем өмірден қайтқаннан кейін отбасымызда үлкен қиыншылық болды
«Қандай да бір жағдай бола қалса, менің тегім сендерге көмектесер» деп анам Мәди екеуміздің фамилиямызды Оқаповтан Рымбаевқа ауыс­тырды
Уақыт өте келе отбасылық мәселелер шешіліп, оның қауіптілігі өтті
Мен 16 жасқа толып, жеке куәлік аларда: «Мама, қазір бәрі жақсы ғой
Менің тегім де, мінезім де, түрім де Оқапов
Қарсы болмасаң, әкемнің тегін қайта өзіме алсам» деп рұқсат сұрадым
Анам келісті
Ойлап қарасам, қанша дегенмен ұрпақ ұлдан тарайды
Болашақта менің бала-шағам Оқапов болмайды ғой, сондықтан Оқап атамыздың аты өшкенін қаламадым
Осылайша, өз тегімді қайтарып алғаным бар
Ал Мәди кішкентай болды, ол анамның тегінде қалды
Былай қарасаңыз, оның мінезі де, түр-келбеті де таза Рымбаев
Мен – әкеме, ол – анама тартқан.
Осыған қатысты тағы бір оқиға бар
18 жасымда жол ережесін бұзып, жол полициясы тоқтатты
Құжат бойынша көліктің иесі анам, жүргізуші куәлік иесі – мен
Ол кезде жеке әнші ретінде әлі шықпағанмын
Құжаттарға қарап, жол полициясы: «Сен әншінің ұлысың ба?» дейді
«Иә» десем, «Фамилияң неге Рымбаев емес? Алып алмадың ба, жақсы ғой, көп пайдасы болады» дейді
Мен одан: «Аға, сіздің тегіңіз анаңыздыкі ме, әкеңіздің тегі ме?» деп сұрадым
Ол ойланып барып, «Иә, расымен» деп күлді
Қайталап айтам, ұрпақ ұлдан тарайды
Мен ешқашан «Рымбаев болсам жақсы болар еді, өмірде бәрі оңайырақ болар еді» деп ойлаған емеспін
Тек Оқапов тегін қалай өшірмеуді ойладым
Бір жағынан өзіме сынақ
Әкемді музыканттар білгенімен, халық көп біле бермейді
Сондықтан қай текті болсын пайдаланбай, өз биігіме өз күшіммен жетуді мақсат еттім.
Мен қаланың, қара асфальттің баласымын
Оны жасырмаймын
Ауылға барып, таңертең ерте тұрып, қой бағу, тезек аудару дегеннің бәрін басымнан өткіздім
Әрине, қалалық балалар, өкінішке қарай, әсіресе 90-жылдары туғандар, көбісі қазақша сөйлей алмайды
Көбі тарих, дәстүр жағынан ­нашар
Бірақ ол қалаға байланысты емес, ата-анаға байланысты деп есептеймін
Өйткені мен туған тілімді білемін
Ата-анам қазақша тәрбиеледі, қазақ балабақшасына, қазақ мектебіне берді. 
САҒЫНЫШТЫ БАСУ МҮМКІН ЕМЕС…
Мойындау керек, әкесіз өскен бала бір бөлек
Әсіресе ұл бала
Қандай жағдай болмасын, әкенің орнын ешкім де, ештеңе де баса алмайды
Әрине, анамыз біз үшін әке де, ана да болды
Бәрін жасады
Ол жағынан оған ескерткіш қоюға болады
Өйткені бір жағынан өнерін де алып жүрді
Ол оңай емес
Бірақ ержеткеннен кейін адам басқаша түсінеді екен
«Мүмкін, әкеммен өссем, көп нәрсені анамнан емес, әкемнен біліп, үйренер ме едім…» немесе «Мүмкін мінезім де басқаша болар еді» дегендей ой болады.
Менің жақын араласатын достарым­ның көбі өнерден: актер, әнші, жүргізуші болсын… біздің ортамыздың 80 пайызы әкесіз өскен
Әртүрлі жағдайларға байланысты, қайтыс болғаны бар немесе ажырасып кеткен жағдайлар дегендей
Сенесіз бе, жағдайы­мыздың сондай екенін жақында ғана білдік
Бір әке туралы киноға барғанда қарасақ, барғанымыздың түгелінде әкесі жоқ екен
Мүмкін біздің жақын араласқанымыз содан шығар
Өйткені біз бір-бірімізді түсіне аламыз.
Кейде сағыныш… Кейде түсініксіз сезімдер болып тұрады
Кей кездерде анам екеуміздің түсімізге де кіреді
Ондайда таңертеңгісін бір-бірімізге қоңырау шаламыз, Құран оқытып, шелпек пісіріп, басына барамыз.
Жақында астанамызда алғашқы кешімді бердім
Сол кеште «Әке туралы жырды» айттым
Мен жалпы эмоцияға қатты берілетін адам емеспін, салқынқандымын
Бірақ әнді айтқанда сахнада жылап жібердім, өзім күтпеген едім
«Әке туралы жырды» өзіңіз де білесіз ғой, сөздері қандай десеңізші, «мен сенің өміріңнің жалғасымын»
Тікелей маған байланысты сияқты болып тұр, өзіме арнайы жазылғандай.
Сағынышты басу мүмкін емес
Жақында анам: «Мен әлі күнге дейін сағынып жүр­мін» деп еді
Өмір болған соң, ол жалға­сады
Анам басқа біреуге ғашық болу немесе қайта тұрмыс құру деген ой да болған жоқ
Өйт­кені анам үшін әкеме сәйкес келетін, са­лыс­тыруға лайық адам болған жоқ
«Енді менің өмірімдегі бар мақсатым, бар бақытым – сендер
Екеуің маған жетесіңдер» деп отырады.
Мәдиге де оңай болған жоқ
Мен үшін әке де, ана да – анам болса, мен інім үшін әке орнына әке болуға тырыстым
Әкем қайтқаннан кейін үш айдан соң Мәди өмірге келді
Мен тоғыз жаста ғана болсам да, оған өзім қарап, жөргегін жуып, жауапкершілікті өз мойныма алдым
Бірақ бір ғана өкінішім бар
Мен Мәдиге қатты қатал болдым
Оған биік талаптар қойдым
«Біз екеуміз әкесіз қалдық», «бізге қателік жасауға болмайды», «біздің артымызда ер азамат ретінде тұратын тірегіміз жоқ» деп оны мықтылыққа баулыдым
Інімнің арқасында аз да болса әкелік тәжірибе жинадым
Енді өз балаларыма қатал болмайтын шығармын
Өйткені мен де бала болдым, жас болдым
Қателік жасадым
Адам қателік жасаудан және түзеуден қорықпау керек
Бауы­рымды өсіреміз деп жүріп, баланың ата-анадан емес, жерден таяқ жеу керегін түсіндім
Бала болып қателік жасап, оны мойындап, оны түзеп үйрену керектігін ұқтым
Мәди мені «Әли аға» деп өсті
Қазір де бойы менен ұзын болса да, жасымды ескерусіз қалдырмай, әлі күнге «Әли аға» дейді
Менің інім әке дегеннің қандай болатынын да білмейді ғой
Ол әкесін көріп үлгерген жоқ
Сондықтан оны ­еркелетуге тырыстық
«Әли ағам оқыған мектепте оқимын» деп музыкалық мектепке барды
Қазір академияда актерлік бөлімде білім алып жатыр
Ол мен сияқты болмады
Оның бойындағы музыкалық қабілеті кішкентай кезінен-ақ айқын көрінетін.
Иә, бауырым әкесі туралы көп сұрай­ды
Біз де жауап беруден жалыққан емес­піз
Барлық естелігімізбен бөлісеміз
Бірақ Мәдидің қиялындағы әке болмысы қандай екені өзіме де жұмбақ…
Жазып алған
Ақбота МҰСАБЕКҚЫЗЫ
