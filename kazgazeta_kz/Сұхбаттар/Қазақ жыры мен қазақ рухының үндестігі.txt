Қарағанды облысы әкімінің орынбасары  Арман Қырықбаевпен cұхбат
– Арман Оразбайұлы, Қарағанды облысы Қасым ақынның мерейтойына үлкен дайындықпен келіп отырғанынан хабардармыз
Тойдың іс-шарасы жайлы айтып өтсеңіз.
– Биыл біздің еліміз үшін ерекше жыл
Неге десеңіз, біріншіден, биыл ел Тәуелсіздігінің 20 жылдық мерейтойы
Сонымен қатар қазақ әдебиетінің классигі, дауылпаз ақын Қасым Аманжоловтың дүниеге келгеніне бір ғасыр толып отыр
Бұл айтулы датаның ел егемендігі мерейтойымен тұспа-тұс келуі де қазақ жыры мен қазақ рухының үндестігін айқын аңғартатын тәрізді.
Алаштың аймаңдай ақыны Қасым Аманжоловтың шығармашылық жолы барша халқымызға белгілі
Сондықтан мен оны қайталап айтпай-ақ қояйын
Ең бастысы, бұл күнде халықтың сүйікті ақынының жарқын бейнесі ел жүрегінде
Өздеріңізге белгілі, биылдың өзінде үш-төрт кітабы бірдей жарық көрді
Осындай игі жаңалықтардың қатарында «Қасым» әдеби-мәдени журналының шығуын, ақын туралы деректі фильм мен бейнефильмнің түсірілуін, ақын шығармашылығына арналған арнайы сайттың ашылуын айрықша айтар едік
Кезінде Қарқаралы ауданындағы бұрынғы Фрунзе сов­хозына Қасым Аманжолов есімі берілген
Қарағандыда Қ.Аманжолов құрметіне көше аталған
Енді даңқты жерлесіміздің есімі Қарқаралы орталықтандырылған кітапханасына беріледі.
Дауылпаз ақынымыздың мерейтойы аясындағы іс-шаралардың сүбелі кезеңі 8-10 қыркүйек аралығында өтеді.
Дәлірек айтсам, Қарағанды қа­ла­сында облыстық телеарнадан Қасым Аманжолов туралы әзірленген фильмнің және «Сарыжайлау» кинотеатрында Ш.Айманов атындағы «Қазақфильм» киностудиясы әзір­леген Қасым Аманжолов туралы де­ректі фильм көрсетілімдерінен, сондай-ақ Қасым өлеңдеріне жа­зылған республикалық ән конкурсын өткізуден және республикалық ақын­дар айтысынан басталады
Кешінде Сәкен Сейфуллин атындағы қазақ драма театрында Қасым Аманжоловтың «Досымның үйленуі» спектаклінің көрсетілімі өтеді
9 қыркүйекте Қасым Аманжоловтың еңселі ескерткіші мен ақын атындағы аллея салтанатты түрде ашылатын болады
Дәл осы күні жоғарыда аталып өткен Қасым Аманжоловтың таңдамалы шығармалар кітабының және «Қасым» әдеби-мәдени қоғамдық журналының тұсаукесері жасалады
Сонымен қатар республикалық ақындар мүшәй­расы өтеді, соңы концерттік бағдар­ламаға ұласады
Қазақстан Жазушылар Одағымен бірлесе отырып, «Қ.Аманжолов және жаңа дәуір поэзиясы» атты ғылыми-тәжірибелік конференциясын өткізу жоспарланды.
Келесі күні дүбірлі той Қа­сым­ның туған жері Қарқаралыда, Кент та­уының баурайында арнайы тігілген ақ­шаң­қан киіз үйлер ауылында жал­ғаса­тын болады
Мұнда театрланды­рыл­ған қо­йы­лым, өнер жұлдыздары­ның кон­церті болады
Сонымен қа­тар қа­зақтың тойы ат жарыссыз, аламан бәй­гесіз, ба­луандар күресінсіз өтпегенін бі­лесіз
Хал­қымыздың ұлттық ат спорты түр­лерінен аламан бәйге, жорға жарыс, қыз қуу, қазақ күресі ша­ралары өткізіледі.
Қасым жылын, ақиық ақынның асыл жырын ұлықтау жыл бойы толас­тамайды
Атап айтқанда, 26 қарашадан бастап 15 желтоқсан аралығында «Тәуелсіздіктің 20 шыңы» немесе «Жиыр­ма жұлдызды күн» ұранымен екпінді 20 күн өткізілетін болады
Сол күндері ең айшықты оқиғалар жос­парланған – әрбір күн ел үшін маңызды жетістіктерді бейнелейтін болады
Соның бірі – қыркүйектегі «Руханият» бағыты шеңберінде Қ.Аман­жоловтың 100 жылдығына арналған ақындар кешін, «Жасын ғұмыр – Қасым ғұмыр» атты Аманжолов оқуларын өткізу де жоспарланып отыр.
– Қасымның тойы – халықтың тойы дегендей, дауылпаз ақынның дүбірлі тойына алыс-жақын жерлерден кім-кімдер келеді деп күтілуде?
– Осы тойға жан-жақтан көптеген Қазақстанға белгілі қайраткерлер шақырылды
Олардың барлығының бірдей атын атап, түсін түстеп шығудың қажеті жоқ шығар деп ойлаймын
Дегенмен қадірлі қонақтар қатарында Қаскеңнің қыздары – Дариға мен Жанна, ақынның ағасының баласы – Ра­қымжанов Рымжан, туысы – Мұқышев Ілияс, ақын Ғафу Қайырбековтің жұбайы Хамзина Бә­теш апайлар бар екендігін атап кетке­німіз дұрыс болар
Сонымен қатар ҚР Парламент депутаттары, ресми тұлғалар, көрнекті қоғам қайраткерлері, ақын-жазушыларымыз, ғалымдарымыз және бұқаралық ақпарат құралда­рының өкілдері бар.
– Үстіміздегі жылдың маңыз­дылығы ерекше екені белгілі
Ел Тәуел­сіздігінің 20 жылдығы басты меже десек, өндірісті өл­кенің жар­қын істері жайлы үлкен той­ға тартуы, дайындығы туралы бірер сөз.
– Шынымен де, еліміздің ірі аймақтарының бірі – Қарағанды облысы үшін Тәуелсіздіктің 20 жылдығын атап өту облыстың тұрақты дамуын, серпінді жобаларды, мемлекеттік бағдарламаларды жүзеге асырудағы әлеуетін көр­сетуге мүмкіндік береді.
Тәуелсіздік алғалы бері облысымызда өнеркәсіптік өндіріс қарқындап дамып, жыл сайын әлеуметтік-мәдени нысандар, тұрғын үйлер бой көтеріп, жолдар салынып, жөндеуден өткізіліп, әлеуметтік бағдарламалар жүзеге асырылып, адамдардың тұрмыс халі жақсаруда
Барлық қалалар мен аудандарда, елдімекендерде көркейту, көгалдандыру, көшелер мен аулаларды санитарлық тазалау бойынша жұмыстар жүргізілуде.
Тәуелсіздіктің 20 жылдығына орай облысымызда 100-ден аса ірі әлеуметтік-маңызды нысандардың ашылып, қолданысқа берілуі жос­парланған
Қарағанды қаласында об­лыс­тық қан орталығы, Шахтинск қаласында саяси қуғын-сүргін құр­бандарына естелік мұражайы, Бұқар жырау ауданының Доскей ауылында балабақша және осы тектес тағы да басқа нысандар (барлығы 30-дан астам) ашылды.
Басқа нысандар да жыл соңына дейін қолданысқа берілетін болады
Олардың көбі, әрине, облыс орта­лығында орналасқан
Атап айтсақ, Қасым Аманжолов, Қазыбек би, Космонавтика ескерткіштері, Тәуелсіздік алаңын жаңартып, стелла орнату, вокзал маңы алаңын жаңартып, Қаныш Сәтбаевқа ескерткіш орнату, ауысымына 480 адамды қабылдауға арналған №1 емхана, 2000 орындық мешіт, 2 балабақша, Мұз айдыны сарайы, Теннис орталығы, Бокс орталығы және т.б
Теміртау қаласындағы мұражайды да атамай кетуге болмайды
Барлық жерде жұмыстар кестеге сай жүргізілуде.
Сонымен қатар мерейлі жылда 24 инвестициялық жобалардың жүзеге асырылуы жоспарланған
Бірінші жартыжылдықта жалпы құны 3 млрд
958 млн.теңгені құрайтын 9 жоба іске қосылды.
Еліміздің Тәуелсіздік мерейтойына «Әуенді Сарыарқа» халықаралық фестивалі, ұлттық-мәдени орталық­тардың фестивалі сияқты мәдени іс-шаралар арналатын болады
Биылғы жыл ел мерейтойының құрметіне арналған әр алуан спорт жарыстарына да толы болады
Мерекелік іс-шаралар «Бірлігіміз жарасқан!» – «Мы – одна команда!» жалпыазаматтық бастамасының аясында өткізіледі
26 қарашадан бастап 15 желтоқсанға дейін «Тәуелсіздіктің 20 шыңы» немесе «Жиырма жұлдызды күн» ұранымен екпінді 20 күндік басталады
Олардың шырқау шыңы 15-16 желтоқсанда өтетін салтанатты мерекелік іс-шаралар – салтанатты жиналыстар, мерекелік концерт, ел мен облыстың дамуына елеулі үлес қосқан тұлғаларға құрмет көрсету, көпшілік сейіл-серуендері болады.
Мәдени іс-шаралар тізбесін құрастыру кезінде облыстың 75 жылдығы, Манарбек Ержанов­тың 110 жылдығы, Қасым Аманжоловтың 100 жылдығы, «Орталық Казақстан» және «Индустриальная Караганда» облыстық газеттерінің 80 жылдығы сияқты айшықты даталар мен мерейтойлар ескерілді
Жалпы, облыс­та Қазақстан Республикасының 20 жыл­дығын тойлау жоғары идеялық және ұйым­дастырушылық деңгейде өтетін болады.
– Орайы келгенде облыстағы білім саласының жай-күйі туралы бір-екі ауыз айта кетсеңіз…
– Өзіңіз білесіз, бүгінгі күні Ел­басымыз Нұрсұлтан Әбішұлы Назарбаевтың тікелей тапсырмасымен білім саласына үлкен көңіл бөлінуде
Мемлекет басшысының «Біз білім беру саласын қазақстандықтардың бәсекеге қабілеттілігінің негізгі факторы ретінде дамытуды қолға алдық» деп айтқаны да көпшілікке жақсы белгілі.
Білім саласына инвестиция салу дегеніміз – біздің болашағымызға инвестиция салу деген сөз
Мұны біз жақсы түсінеміз
Тек соңғы 10 жыл ішінде біздің облысымызда білім беру саласына бюджеттен бөлінетін қаржы 8 есеге артып, бүгінгі күні 54 миллиард теңгені құрап отыр
Әрине, бұл кездейсоқ жағдай емес.
Республикалық бюджеттен де аз қаражат бөлініп жатқан жоқ
2003 жылдан бері аймақтық білім саласын дамытуға 20 миллиард теңгеден артық трансферт бөлінді
Міне, осындай тұрақты қамқорлықтың арқасында 12 жаңа балабақша, 293 шағын орталық­тар есіктерін айқара ашып, мектепалды даяр­лық деңгейінің көрсеткіші 85 пайызға жетті.
Мектепке дейінгі біліммен балаларды қамту мәселесін шешудің тиімді жолы – мемлекеттік-жекелік се­ріктестік аумағында балабақшаларды салу
Осы тәсіл негізінде биылғы жылы Қарағанды және Теміртау қалаларында 15 балабақша құрылысы басталады
Қабылданған шаралар нәтижесінде облыста мектепке дейінгі білім берумен қамтуды 2013 жылы 100% жеткіземіз деп жоспарлап отыр­мыз.
– Әңгімеңізге рахмет!
Сұхбатты жүргізген
Батырбек Мырзабеков
