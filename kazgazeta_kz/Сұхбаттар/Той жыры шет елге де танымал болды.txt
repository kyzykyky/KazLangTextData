Белгілі ғалым, Қазақстан Республикасының еңбек сіңірген қайраткері 
Ұлықпан Сыдықовпен сұхбат
– Мектеп қабырғасында оқып жүр­ген кезіңізде-ақ бүкілодақтық, респуб­ликалық математика пәнінен жария­ланған сайыста бас бәйгені жеңіп алыпсыз
Ал өлең өлкесіне қалай келдіңіз? Сіздің атақты «Той жыры», «Қуанышым менің», «Бойжеткен», «Ғашықпын», «Алау сезім», т.б
әндерінің сөзін жазғаныңызды білеміз…
– Он жыл оқып, білім алған Мақан­шыдағы С.Сейфуллин атындағы орта мектептің ұстаздарына әлі күнге дейін алғыс айтумен келемін
Математика пәнінің мұғалімі Оразхан Ашубаев деген ағамыз есепті шемішкеше шағатын Ережеп Төлеков деген бала екеумізді қосымша дайындаушы еді
Тіпті өзінің үйіне шақыртып алып, түннің бір уағына дейін шешуі қиын есептерді шығартатын
Өзінің алтын уақытын бізге арнаған Оразхан ағамызға мың мәрте тағзым етемін
Сен менің жоғары сыныпта оқып жүрген кезімде математикадан Батыс Сібір өңірі бойынша Бүкілодақтық бәйге жарияланғандығын баспасөзден оқып, есептерін шығарып, Бас бәйгені жеңіп алғанымды айтып отырсың ғой
Шынында да, сол тұста бұл жергілікті білім саласында үлкен резонанс туғызды
Бұдан өзге Ережеп екеуміз Алматыға келіп, математикадан өткен республикалық бәйгеден бас жүлдені иеленіп, 1964 жылғы «Білім және еңбек» журналының мұқабасына суретіміз басылды
Бірден С.Киров атындағы Қазақ мемлекеттік университетінің механика-математика факультетіне жолдама (грант) берілді
Қуанышымызда шек жоқ болды ғой сол жылдары
Негізінен Өзбехан Өтелбаев, Сүлеймен Ибрагимов, Сабаз Құлсұлтанов деген ұстаздар бойымызда бар ұшқынды үрлеп, жалынға айналдырды деуге болады
Ал жастайынан батырлар жырын, лира-эпостық жырларды жаттап өскен ауыл баласының көкірегінде жылт еткен ұшқын болмаса өздігінен өлең жазар ма еді!? 5-6 сыныптарда оқып жүрген кезімде «Жаңа жыл» деген өлең жазып, оны жасыл шыршаның түбінде оқып беріп, жерлестерімнің зор қошеметіне бөленгенім бар.
– Студенттік жастық, албырт ­ша­ғыңызда аты әлемге мәшһүр болған «Дос-Мұқасан» вокалды аспапты ­ан­самблі қатарында болдыңыз
Сол жайлы айтыңызшы.
– Иә, 1967 жылы 19 жастамын
Сол жылы Павлодар облысының ­Баянауыл ­ауданында студенттік-құрылыс отрядының құрамында еңбек еттік
Алды-артыңды ойлатпаған жастық шақ…қызық-думан… ән кештері… би алаңдары
Өзіміздегі той-думан, қызық аздай, көрші ауылдарға барып серілік құрамыз
Біз XXI партсъезд атындағы елді мекенде жұмыс істедік, мен студенттердің басшысы болдым
Онша қашық емес жерде «Торыайғыр» деген ауылда бір топ студент би кешінде гитараға қосылып ән шырқайды екен, құлағымызға сондай жағымды, тартымды естілді
Барсақ, ­институт қабырғасында тай-құлындай бірге тебісіп ойнап жүрген өзіміздің жігіттер
Олар Досым Сүлеев, Мұрат Құсайынов, Александр Литвинов, Хамит Санбаев деген өнерпаздар
Қазақ эстрадасын биік белеске көтерген бұл жігіттермен сол тұстағы репертуарымыздың басым бөлігі халық әндері болатын.
– «Дос-Мұқасанды» ауызға алғанда «Той жыры» әнінен аттап өте алмаймыз
Күні бүгінге дейін жастардың үйлену тойы осы әнсіз өтпейді десек, қателеспейміз
Әннің құдіреті неде деп ойлайсыз және ән қалай туды?
– Ансамбльдің белді мүшесі Мұрат Құсайынов 1970 жылы жары Сәбирамен отау құрды
Үнемі бірге жүрген арамыздағы досымыздың бұл қадамына қуандық, бір үлкен сый жасамақшы болып келістік
Алайда ол қандай сый болады, жас жұбайларға ұнай ма… Тойдың басталуына жарты күн ғана қалды
­Досым екеуміз екі төсекте қатар жатып ыңыл­дай бастадық
Мен оған бірден «Махаб­баттың құдірет күші әлдилеп, екі жасты табыстырған жүрегі…», деп он бір буын өлеңнің басын бастап едім, ол ыңыл­дап жатып, әннің мәтінін айта бастады
Қысқасы, той басталарға жарты күн қалғанда «Той жыры» әнінің мәтіні де дайын болды
Сөйтіп, дүниежүзіне әйгілі болған махаббат әлдиі сол жерде өмірге келді
Той үстінде бәріміз қосылып шырқадық, тойға жиылған жұрт тік тұрып қошемет білдірді
Айта кетерлігі, 1973 жылы Берлинде дүниежүзі студент жастарының фестиваліне әлемнің 196 елінің өкілдері қатысты
Аталмыш шара бір айға созылып, «Дос-Мұқасан» тобы лауреат атанды, ал «Той жыры» әніне арнайы Алтын медаль табысталды
Қазір қайда барайын, алдымнан осы ән шығады
Тіпті ана бір жылы Қытай елінде осы әннің қазақша, ұйғырша, қытайша шырқалғанының куәсі болғаным бар
Жүректен шыққан өлең жолдары, қимас жастық шақтың бір үзіктері… сонау атамекеннен қиыр шетте шырқалып жатқанда бір алапат сезімді бастан кешеді екенсің
Қатты толқыдым
Шынында да, өнерде шекара болмайтыны рас қой
Ал «Дос-Мұқасан» ансамблі «Қазақ эстрадасының аңызы» атағын Роза Бағлановадан кейін екінші болып алған топ
Мұны 1997 жылы Мәдениет министрлігі салтанатты түрде арнайы табыстады
Жалпы халықтың беретін атағы ғой бұл.
– «Шәкіртсіз ұстаз – тұл» дейді ғой, шә­кірт­теріңізбен мақтана аласыз ба?
– Дұрыс айтасың
Алғаш ұстаздық жолымды бастағанда институт жанынан «Бәйшешек» атты клуб құруымызға тура келді
Мақсат – жастардың рухани әлемін байыту, қалам ұстауға икемі бар, бойында рухы сөнбеген жастарға бағыт-бағдар беру
Бүгінде ҚР Мемлекеттік сыйлығының лауреаты, атақты ақын Иранбек (Иран-Ғайып) Оразбаев осы клубты бірге құрысып, өзі соның белді мүшесі болды
Қазіргі әл-Фараби атындағы Қазақ ұлттық университетінің ректоры Ғалымқайыр Мұтанов, республикалық Су комитетінің төрағасы Ислам Әбішев, бір кездері Экология министрі болған Андар Шоқпытов, Қазақстан Жазушылар одағының басқарма мүшесі, Халықаралық «Алаш» әдеби сыйлығының лауреаты, белгілі ақын Қасымхан Бегманов осы бірлестіктен қанат қаққан түлектер
Қазір арадағы біршама жылдар үзілістен кейін «Бәйшешек» клубы қайта жанданып, оның құрамындағы қыз-жігіттердің өлең-жырлары республикалық басылымдарда, университеттің «РАС» деп аталатын газетінде жарияланып жүр
Бұдан өзге докторлық, кандидаттық диссертациялар қорғаған, ғылыми ізденісте жүрген аспиранттарым мен шәкірттерім баршылық.
– Осыдан алты-жеті жыл бұрын туған жеріңіз Мақаншыға ініңіз Қайранбақыт Есілханұлымен бірігіп, Қабанбай бабамызға сәні мен салтанаты жарасқан алып ескерткіш орнаттыңыздар
Бұл ой қалай туды, не түрткі болды?
– Жалпы біздің халқымыз «өткенге көз жібермей болашақты болжау жоқ» дейді
Осыншама алып жерді «ақ білектің күшімен, ақ найзаның ұшымен» сыртқы жауға бермей қалай сақтап қалды деген заңды сауал туады
Тағы сол бабаларымыз «өлі разы болмай, тірі байымайды» дейді
Ана бір жылы інім Қайранбақыт бір күні маған: «Аға, өткен түні бір жақсы түс көрдім
Жақсылап жорып беріңізші», деді
«Ал айт»
«Түсімде биік таудың бауырында бір батыр шынтақтап жатыр екен
Өзімнің ойым: бұл Қабанбай бабамыз екен деймін
Жанында ерттеулі аты тұр
Әдеттегіше сәлем берем
Ол сәлемімді қабыл алып: «Балам, қолымнан тартып тұрғызып жібер» дегесін, тұрғызам
«Енді қолтығымнан демеп, атыма мінгіз» дейді
Айтқанын орындап мінгізіп жіберіп едім, тауды бөктерлеп жүріп кетті» деді
«Япыр-ай, Қайранбақыт-ай, түсің не деген жақсы еді! Бабамызға туған жерден ат мініп тұрған ескерткіш орнатуымыз керек екен, аруақ бізден осыны дәметеді
Тек ешкімге әзірше тісіңнен шығарма» дедім
Осыдан соң-ақ бұл қасиетті іске бел шеше кірістік, ең алдымен, қаражат мәселесін шешу қажет
Сосын арғы жағын көре жатармыз деп шаруаны дөңгелете бердік
Әйгілі жазушы Қабдеш Жұмаділов ағамыз да өзінің көмегін аяп қалған жоқ
Ермексаздан найзасының ұшына дейін 8 метр болатын алып ескерткішті Қытайға, Бейжің қаласына апарып қоладан құйдырып алып қайттық
Ескерткіштің бүкіл қаражатын өзі кәсіпкер Қайранбақыт көтеріп алды
Аллаға шүкір, сәтті шыққан дүние болды
2009 жылы екі дүркін Кеңес Одағының Батыры атанған Талғат Бигелдинов ағамыз ашылу салтанатына қатысқан бұл шара Үржар ауданы жұртшылығының жадында қалды.
– Әңгімеңізге рақмет.
Әңгімелескен
Берікхан Тайжігіт
