Қансейіт Әбдезұлы, әл-Фараби атындағы ҚазҰУ-дың филология факультетінің деканы, профессор:
– ҚазҰУ-дың филология фа­культеті қазақ әдебиетінің алтын қазығы қағылған құтхана десек, артық айтқандық болмас
Сол алтын арқауды бүгінгі оқытушы-ғалымдар қай деңгейде жалғастырып келеді?
– Кезінде қазақ әдебиеті тари­хының, халық ауыз әдебиетінің негізін қалаған, әлем әдебиеті мен орыс әдебиетінің білгірлері, әдебиет теориясының ғалымдары, жалпы, әдебиеттану ғылымының басында тұрған ғалымдар түгелге жуық КазГУ-де сабақ берді
КазГУ-дің қарашаңырақ аталуының сыры да сонда
Қазақ әдебиеті мен қазақ тіл білімі ғылымының мәселеле­рін тереңнен арналатып, ұлттық дүниетанымның жаңа биігінен ой толғаған сол ғалымдардың көне тарихымызға тереңдеп баруды мақсат еткен сабақтары, әрине, із-түзсіз кеткен жоқ
Факультетіміз­дің кіреберісіне «Әуезов салған ұлы жол» деп жазуымыз да тегін емес.Сол тұста отыз жылға жуық КазГУ-де қазақ жастарына киелі әдебиетіміздің тұтас дәуірлерін төгілте баяндап, Абайтану атты мазмұны бөлек курстың негізін қалаған ғұлама ғалым, заманауи суреткер Мұхтар Әуезовтің дәрістері қалайша ұмытылуы мүмкін
Себебі сол атақты ғалымдар, профессорлар өз кезегінде жаңа әдебиеттің, руханияттың көшін бастаған алдыңғы буын, яғни Алаш арыстарының өкшесін баса шық­қан, солардың тағылым-тәрбиесі­нің шет жағасын көргендіктен, өз кезегінде алдарында отырған жас шәкірттерінің санасына терең бі­лімді, озық ойды аянбай сіңіруге тырысты.
Осынау қазақ әдебиеттану ғы­лымының әр бағытындағы, әр саласындағы өз мектептерінің не­гізін қалап, кейінгілерге жал­ғастырып, аманаттап кеткен аға ұрпақ ғалымдардың игілікті ісін сол тұста әдебиеттану ғылымына қоян-қолтық араласа бастаған жас зерттеушілер іштей терең түсінді, хал-қадерінше іліп алып кетуді мақсат етті
Олар өз кезегінде аға ұрпақ зерттей бастаған әдебиет­тану мәселелерін әлемдік әдебиет­тің, орыс әдебиетінің, туысқан түркітілдес әдебиеттердің қол жеткізе алған жаңа белестерімен сабақтастыра, салыстыра сөз етіп, қазақ әдебиеттану ғылымының тың, өнімді арналарына жол ашты
Яғни ардақты ағаларымыздың көзін көре қалған, тәлімін қабылдаған сол шәкірттер бұл күндері ұлағатты ұстаз атанып, алтын арқауды жал­ғастырып келеді.
– Факультеттеріңіз заман талабына сай инновациялық жобаларды қалай жүзеге асырып отыр?
– Былтыр Елбасы Нұрсұлтан Назарбаев студенттерге арнаулы дә­ріс оқып, университетімізді әлемдік білім беру кеңістігіне бірінші кезекте енетін жоғары оқу орындарының бірі деп сенім артты
Міне, биылдан бастап, әлемдік талаптарға сәйкес білікті маман дайындау үшін біздің университет Қазақстанда бірінші болып эксперименттік оқу бағдарламаларын енгізгелі отыр
Филология факультетінде білім беру бағдарламаларын жетілдіру университетіміздің алдына қойып отырған білім беру стратегиясын (2009-2011ж.ж.) іске асыру үдерісімен және 2009-2010 жылдары университет ректоры, академик Бақытжан Жұмағұловтың конференцияларда айтқан талаптарына сәйкес жүзеге асуда.
Факультетіміз «Филология» және «Орыс тілі мен әдебиеті» ма­ман­дықтары бойынша бакалав­риат, магистратура, PHD  докторанту­раға толықтай көшті
Сондай-ақ осы үш саты бойынша жаңа білім беру бағдарламалары енгізілді
Осы­ған байланысты келесі оқу жылынан бастап, ағылшын тілін­де ғылыми-танымдық журнал шығаруды, түркология мамандығы секілді жаңа мамандықтарға магис­транттар қабылдайтынымызды айта кетуге болады
Қазіргі кезде барлық мамандықтар бойын­ша мем­лекеттік білім берудің жалпы­ға міндетті стандарттарының жаңа буыны жасалды және экспери­мент­тік білім беру бағдарлама­лары құрастырылды
Білім беру бағдарламасының негізгі векторы мына басымдықтарды негізге ала отырып жасалды: еңбек нарығы­ның қажеттілігін негізге алу, кәсіби дайындық сапасын жақсартуды негізге алу, әріптестік қатынастағы шетелдік жоғары оқу орындары­ның білім беру бағдарламалары­мен сәйкестікті ескеру.
Тағы бір айта кетерлігі, жаңа оқу жылынан бастап, эксперимент­ті білім беру бағдарламалары­ның енуіне байланысты факультет оқу бағдарламаларындағы таң­дау (элективті) пәндерінің үлесін 60 пайызға жеткізуді мақсат етіп отырмыз
Яғни студент оқитын пәндердің басым бөлігін өзі таңдайды
Элективті пәндер білім алушылардың алдынан зор мүм­кіндіктер ашады
Мысалы, элективті курстардың каталогына «Ақын-жыраулар поэзиясындағы қаһармандық рух», «Көркем мә­тіннің семантикасы», «Жарнама тілі», «Қазақ әдебиетіндегі ұлттық идея» секілді жаңа пәндер қосылды.
– Еңбек нарығындағы қажет­тілікті ескеру қаншалықты жүзеге асуда?
– Білім беру бағдарламаларын жетілдіру және мамандарды дайындауды жетілдіру мақсатында жұмыс берушілерге сауалнама жүр­гізілді
Бұған М.Әуезов атын­дағы Әдебиет және өнер институты, А.Байтұрсынов атын­дағы Тіл білімі институты, республикалық ғылыми әдеби журналдар мен ірі-ірі баспалар, ұлттық компа­ниялар, министрліктер мен агент­тіктер, Е.А.Бөкетов атын­дағы Қа­рағанды мемлекеттік уни­верситеті, Л.Н.Гумилев атын­дағы Еуразия университеті және т.б
жоғары оқу орындары тартылды
Бұл ба­ғытта, әсіресе, орта білім ордаларына аса мән беріліп отыр
Басты мақсат – студенттерді қажетті мамандықтардың иесі етіп дайындау.
– Шетелдің жоғары оқу орын­да­рымен байланыстарыңыз қа­лай?
– Университетіміз халықара­лық әріптестікті тиімді жүзеге асырып келеді
Соған сәйкес филология факультеті де өз студентте­рін, оқытушыларын М.В.Ломоно­сов атындағы Мәскеу мемлекеттік университетіне, Финляндия, Англия, Қытай елдеріндегі жоғары оқу орындарына жіберіп, тәжірибеден өткізіп келеді
Сонымен бірге Филология мамандығының орыс тілі мен әдебиеті пәні бо­йын­ша мамандануға қатысты Мәс­­кеудегі Халықтар Достығы универ­ситетімен біріге отырып, ортақ білім беру бағдарламасы жасалды
Келесі оқу жылынан бастап біздің студенттер сол университетте 1 жыл толығымен оқиды
Соның нә­ти­жесінде біздің түлектеріміз екі  уни­верситеттің дипломына ие болады.
Негізі, алдағы болашақта біздің университетті магистрант, докто­рант сияқты жоғары мамандарды даярлауға бағыттау керек секілді
Яғни бізден білім алушылардың 50-60 пайызын жоғары мамандықты игеретіндер құрағаны жөн
Өйткені бакалавриаттарды дайындап жат­қан қаншама университет бар
Солар біздің университеттен келіп, ғылым шыңына өрлеп жатса, құба-құп емес пе?! Оған бізде барлық мүмкіндік бар.
Әңгімелескен Біләл Қуаныш
