Өткен айда республикаға кең таралған «31-арнаның» құрылғанына 18 жыл толды
Адами өмір өлшемімен алғанда, кәмелеттік жас
Ал БАҚ кеңістігі үшін аса үлкен уақыт емес
Бірақ соңғы жылдары көрермендері сапын арттырған  арнаның да өзіндік шыққан биігі, жеткен жетістіктері зор
Қазақстанның медиакеңістігінде өзіндік бағдарын танытып келе жатқан құрылымның ертеңнен күтер үміті де мол
Бұған біз «Қазақстан телерадиохабар таратушылар» ҰҚ президенті, «31-арнаның» Бас директоры Нұржан Мұхамеджанова ханыммен сұхбат барысында көз жеткізе түстік
Ол кісі де өз кезегінде ағынан жарылып, ащысы мен тәттісі қатар жүретін телетіршіліктің арнаға қатысты біраз сырларымен бөліскен еді
 – Әрбір ұйымның өз мақсат-мұраты және де оған жету жолдары болады
Біз әңгімемізді осы тұрғыдан бастасақ
Арна не себепті өзінің өзге арналардан ерекше басымдығы ретінде ойын-сауықтық форматты таңдады?
– Шыны керек, қазіргі қоғам шапшаң даму үстінде
Екінің бірі кездесіп қалса, «уақыт нет­кен жылдам» деп пәлсапа соғатын болды
Иә, уақыт өтпейтіндей көрінгенмен, жаратылыс заңдылығы солай
Бірақ сол сағаттар мен секундтардың басым көпшілік үшін күйзеліске толы екенін де жасыра алмаймыз
Әлеуметтік түйткілдер, саяси мәселелер, жалпы, қайсыбі­рін тізіп жатамыз
«Қайда барсаң –  Қорқыттың көрі» демекші, қазіргі заманауи адам үшін мәселелер шаш-етектен
Жастық шақта пенде өмірдің тек жағымды жақтарына назар аударып, тек оң оқиғаларды ескеретін шығар
Дегенмен есейе келе, проблемалардың қоршауында қалатыны да бар
Сондықтан да көп жағдайда бейқам, қайғысыз балалық шақты қайта-қайта еске ала береміз
Міне, осы жерде арнамыздың да басшылыққа алған бағдары көрінеді
«31-арна» тек жастыққа, жаңалыққа және көтеріңкі көңіл күйге негізделген
Медианарықта «Замандастарымызға бірауық болса да жадырап, көңіл ашатын сәттерді өзгелер емес, нақ біз сыйлаймыз» дейміз
Көрермендерді ауыр ойлар мен өкпеден қысқан стрестерден аз уақытқа болса да арашаласақ деген ниет
Сондықтан да арнаның сайттағы өзімізге қатысты парақшасында «Әр үйдің төріндегі көксандықтан орын алған «31-арна» әрбір күніңізді демалысқа, мейрамға айналдырады» деп тасқа таңба салғандай жазылып тұр
 Арнаның жаңа ойын-сауықтық форматқа ауысуы – қоғам сұранысынан туындаған жағдай
Оған таңғалуға болмайды
Қалай десе де, қазір азаматтардың көңілінде жақсы әсер қалдыратын, ертеңге деген сенімін арттырып, үмітін жанитын, рухын жігерлендіре түсетіндей жақсы дүниелер керек
Оны барған сайын күрделеніп бара жатқан ағым дәлелдей түсуде
Сондай сәтте «31-арна» патшакөңілді көрермендердің бейілінен орын алуға барын салды
Таңдауды дұрыс жасадық деп ойлаймын
2008 жылдан бері бұл жағынан бағындырған белесіміз аз емес
Алдағы уақытта көрермендерімізді жоғалтып алмай, қатарларын арттыра түсу үшін бәсекеге қабілетті бірнеше жоба қарастырудамыз
Енді оларды өз уақытында көре жатарсыздар
Тіпті егер үлгерсек, осы маусымда да олардың бірпарасын тамашалап қалуларыңыз бек мүмкін.
– Қазіргі таңдағы арна бағдарламаларының ішінен рейтингі ең жоғарғысы қайсы? Және де телеарнаның ағымдағы жағдаятында басты көзірлеріңіз не?
– Біздің телебағдарламамыз, негізінен, үш бағытта қалыптасып келеді
Мұны өзге де басылымдарға берген сұхбаттарымда айтқан болатынмын
Ең әуелі, ойын-сауықтық негізді бағдарламалар
Яки бұлар өзіміздің өзегімізден шыққан өнімдеріміз
Шығармашылық идеяларымызды жүзеге асырып, соның нәтижесінде дүниеге келген бағдарламалар
Олар, жаңа айтқандай, көңілашарлар
Айталық, әзіл-қалжыңдық ситуацияларға толы  «Әзіл-студио», «Қыздар-ай», «Ризамын» бағдарламалары
Бұлардың бәрі соңғы 3 жылда дүниеге келіп, өз көрермендерін тапты
Бүгінде «Әзіл-мюзик» деп атауы өзгерген бұрынғы «Базар жоқ» шоуы да атап өтерлік
Осы қатарда «Талант-шоу» топтамаларын атасақ та артық емес
Құдайға шүкір, халқымыз – дарынды, алымды ұлт
Сонымен қатар дарын деген тек ән айтып, би билеу емес
Ол әртүрлі формада көрініс беруі мүмкін
Бәлкім, бір жас гимнастикада шебер өнер көрсететін шығар
Немесе енді бірі допты қақпақыл етіп ойнап, жерге түсірмей өнер көрсететін шығар
Доп деген бас салып қақпаға тебу ғана емес
Ол әркімнің де қолынан келеді
Бірақ сол допты жұртты елітетіндей етіп ойнатқан жанды кім десек болады? Таланттылар көшінің арнада көрсетіле бастағанына да 1 жылға жуық
Жақында оның екінші маусымын түсіргелі жатырмыз.
Одан кейінгі бағдарламамыздың бір бағыты – жаңалықтар қызметі
Бұл орайда қоғамдық маңызды тақырыптарға жол салатын «Информбюро» – мақтанышымыз
Қайсы елдің болмасын тұрғыны ағымдағы шұғыл да сапалы жаңалықтарсыз өмір сүре алмақ емес
Тіпті бүгінгі Қазақстан қоғамының ғаламторлануы шағында да шапшаң даярланатын ақпараттар өз құнын жойған жоқ.
Екінші, телесериалдар топтамасы
Соңғы кезде, шынын айту керек, халқымыз ділдік, мәдени, тектік ұқсастықтар болғандықтан, түрік сериалдарына қатты назарлы
Қазақстан көрермендерінің түрік сериалдарына деген қызығушылығы артып отыр
Осы тенденцияны ескере отырып, сұранысқа ұсыныс ретінде жақсы жауап қатып жатсақ керек.
Үшінші бағыт, яки арнамыздың өзге телеарналардан басты ерекшелігі дейміз бе, көркемдік сапасы жоғары әлемдік киноиндустрияның озық үлгілерін  отандық көрерменмен қауыштыру
«Уорнер Бразерс», «Уолт Дисней» сынды аты мәшһүр дистрибьюторлық компаниялармен жұмыс жасаймыз
Жалпы, кинокөрсетілім уақыты көрермендер алғысына бөленді.
– Қай құрылым болмасын, жалпыға бірдей жұмыс жасай алмайды
Маркетинг тілімен айтқанда, мүдделі тарап белгілі бір мақсатты аудиторияға бар күш-жігерін аудару керек
Бұл тұрғыда не дейсіз?
– Телевидение өзінің мақсатты аудиториясын таңдап алуы керек
Осы тұрғыдан алғанда, біз бағдарламаларымызды 6 жастан 54 жас аралығындағы көрермендерімізге арнаймыз
Олар өмірге құлшынысы жоғары, позитивтілік іздеуге бейім, белсенді көрермендерден жасақталған
Олар арнамыздан көңіл қалауындағы кез келген бағдарламасы мен фильмдерін көре алады
 Және де біз жұмыс үдерісінде басқа да бұқаралық ақпарат құралдары секілді нақты әлеуметтік зерттеулерге сүйенеміз
Біздің мұнымызға жарнама берушілер де құлақ асады
Өйткені кез келген бағдарламамыз, газет-журналдың да өз оқырманы болатынындай,  өзінің мақсатты тобына бағытталады
«Әрекетке берекет», арнамыз ел ауқымы бойынша 100 мыңнан аса халық тұратын елдімекендерде өз позициясын күннен-күнге нығайтып келеді.
– «Шаншар» әзіл-сықақ театры әртістерінің жұртқа танымал бір қойылымында «енді рек­лама көре берсең, кино басталып кетеді, енді, міне, көре бастадым дегенше, тағы сол» деп әзілдейтіні бар еді
Жаңа «жарнама берушілер де мұнымызға құлақ асады» деп қалдыңыз
Арнаның жарнамаға бөлген уақыты көп емес пе? Бұл жерде коммерциялық мүддені де түсінеміз
Дегенмен  арнаның өз өнімдері, бағдарламаларына да қатысты қаптаған жарнамалардың да сағыздай созылып жан жаралайтыны бар…
– Бағдарламаға шыққан қаржы міндетті түрде жарнама арқылы қайта келуі керек
Әлем бойынша солай
Содан кейін одан түскен қаржыны ары қарай жаңа бағдарламалар жасауға жұмсайды
Бұл табиғаттағы бірде бұлт, бірде мұз, бірде жаңбыр, теңіз болып құбылып отыратын су айналысындай, осылай өзін-өзі қамтамасыз етіп, үздіксіз жалғаса беретін үдеріс
Сондықтан да хал-қадерімізше,  «өгізді де өлтірмеу, арбаны да сындырмау» принципін бұзбауға тырысамыз
 Айналыс тоқтап қалмауы керек
Ал ішкі жарнамаға келсек, біз әрбір өндірілетін өнімнің сапалы болуына, жан-жақтылығына үлкен мән береміз
Біз кәмпит өндірмейміз, кірпіш өндірмейміз, біздікі – телеөнім
Сол телеөнімнің өзін де жарнамалауымыз керек қой
Оны да жұртқа жағымды ұсынуымыз керек
Міне, осыған да мән береміз, қазақ және орыс тілдеріндегі анонстарымызды көрермен қызыға қарайтындай етуге тырысамыз
Шығармашылық ізденіспен дайындауға күш саламыз
Маркетинг тәртібіне сәйкес, өнімді алға қарай жылжыту – арна үшін өмір мен өлімнің мәселесі.
– Арналарыңызда көптен бері «Менің тілім» жобасы жүріп жатыр
Әзірше күніне 12 қазақ сөзіне көрермендердің көзі мен құлағын үйретуді мақсат етіп қойыпсыздар? Оны арнайы сайттарыңыздан оқып білдік
Осы жобаны әрмен қарай дамыту яки  аясын кеңітіп, арнаның қазіргі табиғатына сай шоулық түрде мемлекеттік тіл насихатын арттыру ойда жоқ па?
– Арнамызда көптен бері «Менің тілім» жобасы жүріп жатыр
Бұл жобаны біз «ана тіліміз – мемлекеттік тілді үйренемін» деген, соған құлық танытқан көрермендер  үшін ұсынудамыз,  Ол өте жеңіл, күнделікті өмірде қолданылатын қазақ тіліндегі сөз оралымдарына қызығушылардың сөздік қорын байытуға арналған
Жұрт осы мақсат үшін курстарға барады, жұмыс кезінде бір-бірімен сөйлесіп,  тіл сындыруға  дағдыланады деп үміттенеміз
Мұндағы бәс тігіп отырған әлеуетті тұс не? Әрине, бұл телекөрермендеріміздің арна дидары алдында отырған кезінде, мысалы, бас-аяғы 20 секундта бірнеше қазақ сөзімен бетпе-бет келуі
Күніне шартты түрде 6 сөзден үйреніп отыр­са қалай?! Сол арқылы сонда жылына қанша сөз үйреніп шығады? Тамшы тас теседі
Түкіре берсе – көл
Олар «привет – сәлем, оқулық –учебник» деп келетін қарабайыр сөздер шоғырымен жалғаса беруі мүмкін
Сонда қазақ тілін білмейтін қандастарымыз үшін яки отандастарымыз үшін, қазақ тілін меңгеремін деген әрбір азаматқа кішкене болса да демеу болады
Күнделікті өмірге керек тілдің базалық қабаты қалыптасады
Бұл жерде ұрандату, атой салу жоқ
Бәрін аздап, дозасымен беріп отыру көзделуде.
– Сұхбатыңызға рахмет!
Абылайхан ҚАЛНАЗАР
