Қазақтың салт-дәстүрі мен әдет-ғұрпы ғасырлар бойы ұрпақтан-ұрпаққа жетіп, халқымызбен бірге жасап келеді
Алайда бүгінде сол ата-бабаларымыздан қалған салт-дәстүрлеріміздің көбі ескерусіз қалып, ұмытылып бара жатқан сияқты көрінеді
Осы орайда «Біз өзіміздің ұлттық салт-дәстүрлеріміз бен әдет-ғұрыптарымызды қаншалықты терең білеміз?» деген заңды сауал туындайды
Бұл сауалға жауап іздеп «Дәстүр» атты республикалық журнал шығаруды жөн көрген белгілі ақын, халықаралық «Алаш» әдеби сыйлығының лауреаты Қасымхан ­БЕГМАНОВПЕН басылымның бағыт-бағдары жөнінде, сондай-ақ ақынның жеке шығармашылығы туралы да азды-көпті әңгімелесудің сәті түсті. 
– «Дәстүр» журналы қай жылдан бастап жарық көре бастады және ол туралы идея неден туындады?
– Журнал өзінің атына сай халқымыздың салт-дәстүрі мен әдет-ғұрыптарын оқырманға таныстырып, жан-жақты насихаттау мақсатында 2009 жылдан бастап жарық көре бастады
Журналға өзінің ақ батасын беріп, жылы пікірін білдірген этнограф Жағда Бабалықұлы болатын
Оқырман қауым жақсы біледі деп ойлаймын, Жағда Бабалықұлынан этнография мәселелері туралы алған сериялы сұхбаттарым «Ана тілі» газетінің бетінде жарияланып, кейіннен ол кітап болып жарық көрді
Осы мүмкіндікті пайдалана отырып «Ана тілі» газетіне ризашылығымды айтқым келеді
Жағда Бабалықұлының этнография жөнінде білетіні ұшан-теңіз еді ғой
Сондай ұлағатты әңгімелер барысында мені дәстүр туралы мәселе терең ойларға жетелей түскен болатын
Ал дәстүр бұл этнографиямыздың маңызды бөлігі
Екіншіден, қазақ баспасөзін үзбей оқып жүретін оқырманның бірі болғандықтан, бір байқағаным, газеттерімізде салт-дәстүрлерімізге арналған мақалалар көп жариялана бермейді
Осындай жайттарға назар аудара отырып, дәстүр тақырыбын арқау еткен журнал ашуды жөн көрдім
Журналдың бастапқы таралымы үш-төрт мың данамен жарық көрді
Биыл тоғыз мың данаға жетті
Халықтың, әсіресе ауыл адамдарының, мектеп мұғалімдерінің журналымызға деген ықыласы ­ерекше
Елді мекендерден хабарласып, басылымдарыңызға қалай жазылуға болады деп сұраушылар көп
Журналымыз екі айда бір рет жарық көріп, «Казпоштаның» барлық бөлімшелері арқылы республика көлеміне тарайды.
– Басылымдарыңыздың биылғы саны «Елбасының Мәңгілік Ел идеясын қолдаймыз» деген басты тақырыппен ашылған екен
Осы туралы айта кетсеңіз?
– Мен жастармен кездескен жерімде үнемі айтып жүремін: «Сендер мемлекетшіл болуларың керек» деп
Мемлекетшіл болмайынша ел болуымыз қиын
Ал мемлекетшіл болу деген не? Ол Отаныңды құрметтеу
Еліңді, жеріңді сүю
Халқыңды қадірлеу
Елдің мұрат-мақсатына адал қызмет ету
Міне, осы тұрғыдан алғанда біз журналымыздың биылғы алғашқы нөмірінде Елбасының Мәңгілік Ел идея­сын ұжым болып қолдайтынымызды айттық
Меніңше, Елбасының Мәңгілік Ел идеясы Қазақстанның жарқын болашағын, кемелді келешегін танытатын идея
Халқымыздың дамуы осы идеяның негізінде жүзеге асатын болса, біз талай жетістіктер мен табыстарға жетіп, өркениетті елге айналамыз.
– Сізді халық ақын ретінде жақсы таниды
Оқырмандарыңызбен жиі кездесіп тұрасыз ба?
– Осы жақында ғана Түркістан қаласынан оралдым
Өзім оқыған екі ауыл мектебінде кездесуім өтті
Оның бірі Бабайқорған ауылындағы орта мектеп болса, екіншісі М.Балақаев атындағы орта мектеп
Сол кездесуімді де Мәңгілік Ел идеясының аясында өткізуді жөн санадым
Аты аталған екі мектепте менің атымдағы екі кабинет ашылған еді
Оларға әрдайым өзімнің кітаптарымды, жыр жинақтарымды жолдап тұрамын
Осы жолы да бірқатар туындыларымды, ән дискілерімді, «Мұстафа Шоқай жолы» деп аталатын жаңа екі томдық кітабымды, сондай-ақ «Дәстүр» журналының жаңа сандарын алып бардым
Мектепте өткен шараға ауыл халқы да көп жиналып, есте қаларлықтай жылы шырайлы кездесу болды
Келесі күні Түркістан қаласының Мәдениет сарайында да осындай шара өтті
Осы орайда Түркістан қаласының әкімі Бақытжан Әшірбековке, қала әкімнің орынбасары Тәжібек Қалманұлына, Түркістан қаласының Мәдениет және тілдерді дамыту бөлімінің басшысы Ұлжан Мұстафаеваға және өзге де жанашыр азаматтарға алғысымды білдіргім келеді.
– Журнал алдағы уақытта оқырмандарын қандай дүниелерімен қуантпақ…
– Биыл журналымызда бірқатар жаңа айдарлар ашылды
Соның бірі – «Салт-дәстүр жырларының антологиясы»
Бұл айдарды Мемлекеттік сыйлықтың лау­реаты, көрнекті ақын Темірхан Медетбек жүргізеді
Алғашқы салт-дәстүр жыр топтамасы ұлы Абайдан бастау алып отыр
Сонымен қатар «Тұлға» айдарымен қазақтың белгілі этнографтары туралы мақалалар жарияланады
Алдағы уақытта «Дін және дәстүр», «Салт-дәстүр», «Кешегі мен бүгін», «Қолөнер – халық қазынасы», «Қолөнер», «Шеберхана», «Ойтүрткі», «Сырт көз», «Ырым-тыйымдар», «Дәстүрлі өнер», «Сауалнама», «Ұлттық тағам» деген айдарлармен де материалдар тұрақты беріліп тұратын болады
Журналымыздың шетелдегі өкілдері Түркия елінен Абдулуақап Қараның, Моңғолиядан Байыт Қабанұлының, Қытайдан Ясин Құмарұлы мен Шәкен Бөкетайұлының, Өзбекстаннан Өміртай Байжанұлының ұсыныстары мен пікірлерін үнемі ескеріп, олардың жолдаған мақалалары мен суреттерін үзбей жариялап отыратын боламыз
Ең басты мақсатым Атырау мен Алтай арасын алып жатқан кең байтақ даламыздағы салт-дәстүрлерімізді түгендеп, жинақтау
Дәстүр деген қатып қалған нәрсе емес
Ол өмірімізбен бірге жаңарып, жасарып отырады
Соны оқырмандарымызбен бірге танып, бірге зерделей түссек деймін.
– Әңгімеңізге рахмет!
Әңгімелескен 
Дәуіржан Төлебаев
