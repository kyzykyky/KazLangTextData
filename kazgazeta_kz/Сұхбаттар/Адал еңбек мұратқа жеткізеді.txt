Белгілі қоғам қайраткері Бекет ТҰРҒАРАЕВТЫҢ есімі көзі қарақты оқырманға етене таныс
Оның ұзақ жылдар сот саласында ­жауапты қызметтер атқарып, қара қылды қақ жарған әділдігімен қалың елдің ыстық ілтипатына бөленгенін жақсы білеміз
Жуырда жетпіс деген биік белестің төріне ту тігіп отырған Бекет ТҰРҒАРАЕВПЕН кездесіп, келелі сұхбат жүргізген болатынбыз
­Сонымен…
– Бекет аға, оқырман қауымға өзіңізді таныстыра кетсеңіз?
– Адамның азамат болып қалыптасуына бала күнгі көзбен көріп, көңілге түйгендері мықтап әсер етсе керек
Ұлы Отан соғысы аяқталып, ел енді ғана есін ­жинай бастаған 1947 жылдың 5 маусымында Қазығұрттың етегіндегі Талдыбұлақ ауылында дүние есігін ашыппын
Әкем Тұрғара өмір бойы қарапайым тіршілік кешті
Өз ­замандастары секілді зейнеттен гөрі, өмірдің бейнетін көбірек татты десем қателесе қоймаспын
Отан соғысына да қатынасып, ажал оғынан аман келді
Колхоздың жұмысына жегілді
Кейіннен тың игеру науқанына да белсенді түрде араласты
Абыройсыз болған емес
«Еңбек Қызыл Ту» орденімен ­марапатталды
Тайпалған құла жорға мініп, кең сарайдай боз үйде тұрмаса да, әкем марқұм адалдықты қысқа ғұмырдың мәні деп түсінді
Бізді осы бағытта тәрбиеледі.
Бұрынғы С.Киров атындағы Қазақ мемлекеттік университетінің заң факультетін бітірген соң, әділет саласында 35 жыл қызмет атқардық
Егемен еліміздің «Құрмет», «Парасат» ордендерімен марапатталдым
Саналы ғұмырым оңтүстікте өткенімен, қызмет бабымен солтүстіктің де дәмін таттық
Сол облыстың «Құрметті азаматы» атандым
Ұл өсіріп, қызымызды қияға қондырдық
Немерелерім де бар
Құрметті еңбек демалысына шыққаныммен, ұстаздық қызметтен қол үзген емеспін
Бертінге дейін М.Қозыбаев атын­дағы Солтүстік Қазақстан мем­лекеттік университетінің құ­қықтану факультетінің профессоры қызметін атқардым
«Жеті жарғы және Қожаберген жырау» қайырымдылық қорының төрағасы ретінде де бірталай шаруаны реттестірдік
Жоспарымыз жетерлік, Құдайдың берген абыройына шүкіршілік етіп жүрген жағдайымыз бар.
Реті келіп тұрғасын айта кетейін, әкемнің Ордабек есімді ескіше де, жаңаша да хат таныған, қажылыққа барған, ағарту саласында көп жыл еңбек еткен інісі болған
Мен өмірге келгенімде, қазақтың қай қиырында да жетіп артылған батырдың емес, әулие Бекеттің есімін сол ағамыз қойыпты
Жақсылардың жалғасы болып, ұлылыққа ұмтылып жүрсін деген ниетпен қойылған пір атаның есімінің зіл батпан жауапкершілігі бар екендігін осы жасқа жеткенше талай мәрте сезіндім
Шамам келгенше аяулы есімге кір келтірмеуге тырысып келемін.
– Беке, сіз ұзақ жылдар сот саласында еңбек еттіңіз
Еліміздегі сот саласы туралы, оның ішінде судьялар қызметі туралы айтып өтсеңіз?
– Алғашқы еңбек жолымды Шымкент облыстық сотында тәлімгер болып бастадым
Онан кейін жылдар өткен ­сайын тәжірибем мен біліктілігімнің артуына орай бірқатар қызмет баспалдақтарынан өттім
Екі облыстық сотты басқардым
36 жылдай сот саласында еңбек етіппін
Көптеген атышулы істерді қарадым
Талай мәрте жазығы жоқ жандарды сот залынан ақтап шығарған кезіміз болды
Еліміз Тәуелсіздігін алғалы сот саласы тіптен жандана түсті
Елбасының бастамасымен көптеген реформалар жүзеге асты
Осыдан екі жыл бұрын жарыққа шыққан «Президент және кұқықтық реформа» атты кітабымда еліміздің кұқық саласына қатысты көптеген мәселелер қамтылған.
Жалпы, судья дегеніміз заманы­мыздың озық ойлы азаматы ғой
Оның бойында көпшілігімізде кездесе бермейтін ізгі қасиеттер молынан болуы керек
Сонда ғана судья деген биік атаққа лайықты боласың
Қай жерде қызмет атқарсам да, бұқаралық ақпарат құралдарымен байланысты ешқашан үзгенім жоқ
Оңтүстік Қазақстан облысында қызмет атқарған кезімде облыстық соттың құрылтайшылық етуімен «Заң және заман» газетін аштым
Газет редакциясын облыстық сот ғимаратына орналастырып, оны техникалық жабдықтармен қамтамасыз еттік
Бұл республика көлемінде тұңғыш рет шыққан құқықтық басылым еді
Кейіннен Қазақстан Республикасы Бас Прокуратурасының құқықтық-ақпарат басқармасының бастығы болғанымда «Заң және заман» қоғамдық-саяси, ғылыми-құқықтық журналын жарыққа шығардық
1996 жылы мамыр айынан оқырманға жол тартқан журнал бүгіндері 15 мың тиражбен таралымы бар тұрақты басылымға айналды
Еліміздегі құқықтық, сот реформасын жүзеге асыруда журнал маңызды рөл атқарып отырғаны белгілі
Мұның барлығын еске алу себебім, жалпы судьялардың еңбегін, күнделікті қызметін былайғы оқырмандар біліп отыруы керек
Сонда ғана судьяның абыройы мен беделі арта түседі
Бұқаралық ақпарат құралдарымен байланысты жандандыру арқылы тұрғындардың құқықтық сауатын көтеруге болады
Бір сөзбен айтқанда, судьялар адам тағдырын шешетін билік органы ғана емес, әділдік пен парасатқа араша түсетін, бойына ізгілік дарыған тұлға.
– Сіз қай жерде еңбек етсеңіз де қызметіңізбен қатар ұлтымыздың рухани-мәдени мұрасына көбірек көңіл бөліп келесіз
Осының сыры неде?
– Жуырда жарияланған ­Елба­сы­ның «Болашаққа бағдар: рухани жаңғыру» атты мақаласы қоғамда үлкен серпіліс тудырды
Қазір біз әлемдегі экономикасы қарыштап дамыған елдердің қатарынан орын аламыз деп мақсат қойып отырмыз
Өте дұрыс
Бірақ қандай озық технологияны игермейік, тіпті шетімізден дүлдүл кәсіпкер болмайық, сен жусанды даланың төсін дүбірлеткен кешегі аталарымыздың ізбасары екеніңді ешқашан ұмытпа
«Жаңа тұрпат­ты жаңғырудың ең басты шарты – сол ұлттық кодыңды сақтай білу
Онсыз жаңғыру дегеніңіздің құр жаңғырыққа айналуы оп-оңай» деген Елбасының сөзі көпшілігімізге ой салады
Мұндағы ұлттық код дегеніміз – қазақтың ғасырлардан бермен жалғасып келе жатқан озық дәстүрі, дүниетанымы, парасаты мен жан баласына қиянат жасамаған, айналасының барлығын дос санайтын – Өзі
Ендеше ұлттық кодты сақтап қана қоймай, оны жаңғыртып отыру – барлығымыздың міндетіміз.
Жаһандану дәуірінде бүкіл қазақ бір атаның бауырынан өр­бігендігімізді сезініп, Тәуелсіз елдің ертеңі үшін ерінбей еңбек етсек қана, келешегіміз нұрлы болмақ
Солтүстік Қазақстан облысында қызмет істеген кезімде «Мәдени мұра» бағдарламасының іске ­асуына бірталай тер төктік
«Жеті жарғы» және «Қожаберген жырау» халықаралық қайырымдылық қорын кұрып, қазақ халқының даңқты батыры, қолбасшысы, жырау Қожаберген Толыбайұлының атақты «Елім-ай» жырын және тағыда басқа шығармаларын жарыққа шығардық.
Солтүстік Қазақстан өңірінде «Өлке тарихы тұлғалар тағдыры» атты халықаралық ғылыми конференция өткізіп, сол өлкеде туып өсіп, азаттық пен бостандықты аңсаған, отаршылдыққа қарсы күрескен көптеген ұлы тұлғаларды ел есіне түсіріп жарыққа шығаруға атсалыстық
Үкілі Ыбырай, Ақан сері, Біржан сал, Сегіз Сері, Шал ақын, Мағжан Жұмабаевтардың ұлтымызға сіңірген еңбектерін жинақтап, кітап етіп шығарып, мәдени ошақтарға, мектептер мен жоғары оқу орындарына кеңінен таралып, оқырман қолына жетуіне демеуші ретінде үлес қостым
Шал ақынның, академик Евней Букетовтің, Қожаберген жыраудың ескерткіш бюстерін туған жерлерінде орнатып, халқымен қауыштыруға титімдей болса да үлес қоссақ, бұл да болса қазақ деген халықтың ұлы екенімізді дәлелдемей ме
Қазақтың тұңғыш ағартушы ғалымы Шоқан Уәлихановтың Айыртау ауданы Сырымбет ауылында орналасқан «Айғаным» мұражайындағы кітапхана қорына материалдық қолдау көрсетіп, кітап қорының артуына қол ұшын бердік
Жамбыл ауданының орталығы Пресновка селосында Қожаберген алаңын ашып, сол жердегі қазақ мектебіне атын бергізіп, мұражайын аштырдым
Алаңға Қожабергеннің ескерткішін қойып, ұлы тұлғаны ұлықтаудың үлгісін көрсеттік
Атақты Тоқсан бидің жерленген жерін тауып, басына кесене тұрғызсақ, сол маңдағы Западное селосының атын Тоқсан бидің атымен атау, Петропавл қаласында бидің атына көшенің атын бергізу де оңай шаруа емес еді
«Бабалар сөзі – ақылдың көзі» деген кітап шығарып, Тоқсан би бастаған дуалы ауыз шешендер мен билердің ел аузындағы даналық сөздерін жинақтап, тартымды кітапты халыққа ұсыныппыз.
2010 жылы 30 қазанда ­Бекет атаның 260 жылдығына орай Шымкент қаласында «Ел иесі, жер киесі – пір Бекет» атты халықаралық ғылыми конференция өтті
Конференцияға елімізге танымал академик-ғалымдар мен ақын-жазушылар, мемлекет және қоғам қайраткерлері қатысып, конференцияның шығармашылық мазмұндағы мақалалары республика баспасөздеріне кеңінен жарияланды
Жиынның қорытындысы бойынша «Бекет ата – 260» деген кітап шығарылды
Кейіннен Маңғыстау облысы әкімінің кеңесшісі болып еңбек еткенімде әулиелі мекеннің тарихы мен салт-дәстүрін жаңа қырынан таныдым
«Маңғыстау ақын-жазушыларының шығармашылық кітапханасы» деген айдармен 50 томдық кітап шығаруға тікелей қолғабыс жасадым
Айта берсек, руханият саласында атқарған шаруаларымыз баршылық екен
Ғасырлардан бермен жалғасын тауып келе жатқан ізгі істерімізді заман ағымына сай жаңғыртып отырсақ, ұлттық код дегеніміз сол
Өскелең жастарымызды осы бағытта тәрбиелей білсек, одан тек ұтарымыз анық
«Біріңді қазақ, бірің дос, көрмесең істің бәрі бос» деп ұлы Абай айтқандай, біз бір-бірімізді бауыр тұтып, иық тірестіріп алға жүргенде ғана, межелі мақсатқа жететінімізді ешқашан ұмытпауымыз керек.
Жалпы, судья дегеніміз заманы­мыздың озық ойлы азаматы ғой
Оның бойында көпшілігімізде кездесе бермейтін ізгі қасиеттер молынан болуы керек
Сонда ғана судья деген биік атаққа лайық­ты боласың
Қай жерде қызмет атқарсам да, бұқаралық ақ­парат құралдарымен байланысты ешқашан үзгенім жоқ
Оңтүс­тік Қазақстан облысында қызмет атқарған  кезімде облыстық соттың құрылтайшылық етуімен «Заң және заман» газетін аштым
Газет редак­циясын облыстық сот ғимаратына орналастырып, оны техникалық жабдықтармен қамтамасыз еттік.
– Бекет аға, бүгіндері еңбек демалысында да бос отырмаған боларсыз?
– Үнемі халыққа бір пайда тигізсем деген ой жүрегімнің бір түкпірінде бүлкілдейді де жатады
«Туған жерге туыңды тік» деген сөз бекер айтылмаған
Ұлы Жеңістің 70 жылдығына орай Қазығұрт ауданы Шарапхана селосында «Бабалар рухына тағзым» кешенін ашып, Ұлы Отан соғысынан қайтпай қалған 384 боздақтың және соғыстан келіп еңбекке араласып дүниеден өткен 190 ардагердің атын жаздырдық
«Бабалар рухына тағзым» кешені маңынан бөлінген 2 гектар жерге «Жастар» саябағын ашып, оған мың түп ағаш отырғызып, жарық орнатып, мәрмәр тасқа ұлы Абайдың қара сөздерінен үзінділер жаздырдық
Осындай шаралардың барлығы жастарға оң бағыт-бағдар беріп жатса, нұр үстіне нұр емес пе.
Ұлы бабамыз Түгейболатқа арналған 21 шаршы метрлік алып ескерткіш монумент пен тағзым сағанасы тұрғызылды
Бұл кесененің ашылуына марқұм Әбіш Кекілбайұлы ағамыз қатысып, осындай шаралардың ұлттың ауызбіршілігін арттыруға үлкен септігі тиетіндігін айтып еді
2015 жылы қазан айында 1681-1684 жылдары Сайрам қаласына шабуыл жасаған қалмақ-жоңғарларға қарсы тұрып ел қорғаған, қасық қаны қалғанша соғысып, ерлікпен қаза тапқан, қазақ халқының даңқты батыры Тілеу Айтұлы мен оның баласы Жолдаяқтың ерлігін көрсететін ат үстіндегі айбынды ескерткішті Шымкент қаласындағы Қажымұқан атындағы стадионның маңына орнатуға ықпал еттік
Біз осылайша қазақтың қайғы мен қуанышта да бірге екендігін іспен дәлелдеп келеміз.
Зейнеткерлікке шыққан соң ауылшаруашылығы кәсіпкерлігімен айналысуды қолға алдым
­«Самат» атты шаруашылығымызда мыңдаған қой, сиыр, жылқы өсіреміз
Табысты шаруашылық атанып, аудандық мәслихаттың депутаты болып сайланған Самат інім халыққа қайырымдылық іс-шаралар көрсетуден де тыс қалмайды
Биыл Шарапхана ауылынан жоғарыда айтып өткен «Жастар» саябағын ашуға тікелей атсалысты
Ұлы бабаларды ұлықтауға да көмегін аяп жатқан жоқ
Жалпы еңбек еткен адамның, кәсіпкерліктің көзін білген адамның табысқа қол жеткізуіне болатынына көз жеткізген тағы бір інім «Қуатты Қазақстан» деген кооператив ашып егін егумен айналысып, іске кірісіп кетті
Бастамасы жақсы
Ісінің нәтижелі болатынына сенімдімін
Мемлекет тарапынан көрсетіліп отырған қолдауды дұрыс пайдалана білсе, адал еңбек етіп көп нәтижеге қол жеткізуге болады
Осы шаруашылықтардың іс-әрекеті менің бақылауымда.
– Әңгімеңізге рақмет! Істеріңізге сәттілік тілейміз.
Әңгімелескен
Кенжебек Тұманбайұлы
