Елбасы Нұрсұлтан Назарбаев «Қазақстан – 2050: Стратегиясы – қалыптасқан мемлекеттің жаңа саяси бағыты» атты Жолдауында 2025 жылға қарай қазақстандықтардың 95 пайызы қазақ тілін білуі тиіс екендігін атап өткен болатын
Бұл орайда Ақтөбе облыстық ішкі істер департаментінде атқарылып жатқан шаралар қандай деңгейде? Бұл жөнінде департаментке қарасты әкімшілік полиция басқармасы бастығының орынбасары, полиция полковнигі Сырым ЕРЖАНОВПЕН сұхбаттасқан едік. 
– Сырым Сайынұлы, ішкі істер органдарында жұмыс істейтін әрбір адамның күнделікті қызметі халықпен тығыз қарым-қатынаста екені белгілі
Әсіресе, соңғы кезеңдегі жаңа құрылым ретімен «Әмбебап полицейлер» деген атауға ие болған жол-патрульдік полиция қызметкерлерінің құқықтық мәдениеті және мемлекеттік тілді меңгеруі жөнінде не айтар едіңіз?
– Елімізде мемлекеттік тіл саясатының жүйелі жүргізілуі нәтижесінде қазақ тілінің мәселесінде ілгерілеушілік байқалып отыр
Мәселен, жол-патрульдік полиция қызметінде жауынгерлік рухты көтеру үшін жұмыс күнін мемлекеттік Әнұранмен бастау дағдыға айналды
Күнделікті жиналыстар, нұсқаулық сабақтар бірыңғай мемлекеттік тілде жүргізіледі
Сонымен қатар іс қағаздар, баянхаттар, қызметтік құжаттар қазақша жазылады
Азаматтардың арыз-шағымдарына жауап бергенде «Тіл туралы» Заң талаптарының сақталуына мән беріледі
Сүйсінерлік жай, осындай қадамдарымызға реніш немесе қанағаттанбаушылық білдірушілер ­азайып келеді
Дегенмен, мына жайды да ескере кету керек
Әкімшілік заңнама талаптарына сәйкес іс жүргізу тілін азаматтардың өздері таңдайды
Бір қынжылтарлығы – ұлты қазақ азаматтар арасында мемлекеттік тілді меңгермегендер амалсыз ресми тілге жүгінеді, әлі күнге дейін ана тілімізге немқұрайлы қарайды.
– Ата Заңымыздың 7-бабында қазақ тілінің мемлекеттік мәртебесі тұжырымдалып, ал 93-бапта еліміздің барлық азаматтарының мемлекеттік тілді еркін меңгеруі үшін Үкімет, жергілікті өкілетті және атқарушы органдар қажетті ұйымдастырушылық, материалдық-техникалық жағдайларды жасайтыны туралы жазылған
Осы бағытта қолға алынған іс-шараларға тоқталып өтсеңіз?
– Департамент пен оның құрылымдық бөлімшелері базасында қызметкерлер үшін 3 лингофондық кабинетте мемлекеттік тілді оқыту курстарының сабақтары жүйелі түрде өткізіліп келеді
Оқуды білікті мамандар жүргізеді
Жыл сайынғы аттестаттау-іріктеу шаралары нәтижелерімен тыңдаушылар құрамы толықтырылып отырады
Өзіңізге мәлім, жол-патрульдік полиция қызметінде қазақша баламасын былайғы жұрт біле бермейтін сөз тіркестері жиі ұшырасады
Мысалы, «заездной карман», «лежачий полицейский», «транспортная развязка» және басқалары
Осы орайда Қазақстан Республикасы Мәдениет және ақпарат министрлігінің Тіл комитеті мен Ішкі істер министрлігінің басшылығы бірлесіп, салалық сөздіктер, тілдескіштер, аударма кітапшаларын шығаруды қолға алған болатын
Осындай оқу-әдістемелік құралдарды біз қызметкерлерімізге таратып береміз де, оларды қызмет барысында пайдалануын талап етеміз
Департаменттегі мемлекеттік тіл және ақпарат бөлімінің қызметкерлері ұйымдастырған рейдтер де өзінің оң нәтижесін берді деп айтуға болады.
– Жол-патрульдік полиция қызметкерлері арасында өзге ұлт өкілдері де бар
Олардың ортақ іске ынта-ықыласы қандай?
– Турасын айтайық, Қазақстанда қалыптасқан саяси тұрақтылық өзге ұлт өкілдерінің келешекке сенімін нығайтты
Тілі басқа, тілегі бір, жүзі басқа, жүрегі бір отандастарымыз қазақ тілін меңгеру қажеттігін сезінуде
Мәселен, полиция капитаны Александр Жуков – жол полициясының байырғы қызметкерлерінің бірі
Ол қазақша жатық сөйлейді
Қазақ халқының ұлттық салт-дәстүрлерінен хабардар
Мемлекеттік тілді өзі ғана біліп қоймай, өзгелердің де үйренуіне көңіл аударып жүреді
Бұл ретте, полиция майоры Юрий Хонның еңбегін жеке-дара атай кеткеніміз жөн
Ол патрульдік полицияда 14 жыл бойы қызмет етіп келеді
Бүгінде әкімшілік полиция басқармасының табиғатты қорғау бөлімшесінде еңбек етуде
Юрий Хон да қазақ тілін жетік біледі
Жазу мәселесінде аздап қиналатындықтан, қазіргі таңда өз ықыласымен мемлекеттік тілді меңгеру курсына жазылды
Алға аудандық ішкі істер бөлімінің учаскелік инспекторы, ұлты болгар Федор Бошков облыстық тіл байқауларының бірнеше мәрте жүлдегері атанды, облыс әкімінің Алғыс хатына ие болды
Міне, айта берсек, осындай жетістіктеріміз көп.
– Сізді ұзақ жылдар бойы жол полициясы басқармасында қызмет еткен және біршама уақыт тікелей басшылық қызметте жүрген тәжірибелі офицер ретінде жақсы танимыз
Кейінгі реформалар аясында өзіңізді басқа қандай мәселелер толғандырады?
– Еліміздің қай аймағында да алуан маркалы автокөліктер саны күрт көбеюде
Бұл нарықтық экономика заңдылықтарымен қаржылық жағдайдағы іркілістерге қара­мастан, халықтың әл-ауқатының анағұрлым жақсарғанының көрінісі
Бұрын да, қазіргі әмбебап полиция аталуы тұсында да жол полициясы қызметкерлері алуан маркалы автокөліктерді меңгерген әртүрлі ұлттардың кәсіп өкілдерімен тәуліктің кез келген уақытында тікелей жүздесіп жатады
Үкімет, министрлік тарапынан қойылатын қызметтік талап қашанда жоғары
Заңнамалық-құқықтық актілерге толықтырулар мен өзгерістер енгізілуде
Соған қарамастан жекелеген жүргізушілердің көлік ішінде қауіпсіздік белбеуін тақпайтыны, жолда немесе көшеде келе жатып ұялы телефонмен сөйлесетіні, жылдамдықты белгіленген шамадан тыс асырып жіберетін жүргізушілер азаймай келеді
Спирттік ішімдікті қолданған бір жүргізушіні тоқтатқанның өзі бірнеше жанның өміріне араша түскенмен бара-бар
Осындай қиын міндетті жауапкершілікпен атқара жүріп, мемлекеттік тілді меңгерудің, тәрбиелік маңызы зор ұлттық ұстанымдарға берік болудың пайдасы зор екенін жол-патрульдік полиция қызметкерлері жақсы түсінеді.
– Әңгімеңізге рахмет!
Әңгімелескен 
Бекзат ЖАЛҒАСБАЕВА,
облыстық ішкі істер департаментінің
мемлекеттік тіл және ақпарат бөлімінің инспекторы
АҚТӨБЕ
