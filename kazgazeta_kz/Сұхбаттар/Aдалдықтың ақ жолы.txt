Қазақстан Республикасы Ұлттық ғылым академиясының академигі, Мемлекеттік сыйлықтың лауреаты, техника ғылымдарының докторы, профессор Бірлесбек Қаниұлы Алияров еліміздегі энергетика саласының талантты өкілдерінің бірі
«Талантты» деп ерекшелеп айтуымыздың өзіндік себебі бар
Бірлесбек Қаниұлы ғылымның көгіне өз бойындағы дарынымен, ерен еңбегімен жеткен
Мәскеудің ғылыми ортасын біліктілігімен, мықтылығымен мойындатқан қазақ ғалымдарының бірі.
КСРО кезінде Мәскеудің мүйізі қарағайдай ғалымдарының алдында өз жұмысының ғылыми жаңалығын дәлелдеп шығудың өзі оңайға соқпағаны белгілі
Бұл сол кездегі өзге ұлттарға деген өктемдік саясаттың салқыны ғылыми ортада да айқын сезіліп тұрған кез
Қазақ арасынан шыққан ғалымдардың еңбектерін жоққа шығару, ғылыми жұмыстың дәрежесіне күмәнмен қараушылық, аяқтан шалуға әрекеттенушілік, реті келсе қорғатпай жіберу сол кезеңге тән үрдістердің бірі болатын
Соған қарамастан, халқымыздың дарынды ұлдары қашанда биіктерді бағындыруға
бар күштерін салды.
Бірлесбек Қаниұлы Қызылорда облысының Жаңақорған ауылында 1939 жылы дүниеге келді
Жастайынан ерекше зеректік байқатқан ол тең құрбыларының алды, бүгінгі заманның сөзімен айтқанда «көшбасшы» болды
Мектепішілік шараларға белсене қатысты
Кейіпкерімнің бір ерекшелігі ол өзге балалар сияқты арман мен қиялға көп берілмегендігі
Нақтылықты қалады
Бүгінгі мақсаты – бестік баға алу болса, соған қол жеткізуге тырысты
Бұл қасиет болашақ ғалымның өмірлік жолының қалыптасуына үлкен септігін тигізді
Өйткені оның таңдаған саласы да нақты шешімдердің, нақты көзқарастың болғанын қалай­ды
Алдымен физика, одан кейін энергетика саласы өмірінің мәніне айналды
Бұл салаларда бос қиялдаудың қажеті жоқ
Тек білім керек
Біліміңе қоса талант керек
Осының бәрін жиып, алға ұмтылуың керек.
Оның ғылым-білімге деген ынтасы мен ұмты­лысы ерте жастан-ақ байқала бастаса керек, оқуға құмар болған баласының ерекше талаптануын байқаған шешесі оның мектеп бітірген соң ғылым жолын таңдауын қалапты
Ұлының ғылым кандидаты, одан кейін ғылым докторы болуын армандапты
«Аяулы анамның ақыл-кеңесі өмірдегі жолымның айқындалуына көп септігін тигізді» дейді академик ағамыз.
Ғалымның ғылым жолына бет бұруына бір жағы ата-анасының ақыл-кеңесі, екіншіден, ағасы Сұлтан Сартаевтың ғылым жолындағы үлгі-өнегесі ықпал етіпті
Сұлтан Сартаев атасының ең үлкен немересі екен.
Бірлесбекті бірде шешесі шақырып алып: «Балам, сен бес жылдан кейін мектеп бітіресің
Одан кейін жоғары оқу орнында оқып, әрі қарай ғылым жолына түсіп, жиырма алты жасыңда кандидаттық диссертацияңды қорғауың керек» депті
Ол кезде ештеңені алаң қылмайтын ойын баласы болса да, шешесінің айтқан ақыл-кеңесі жадында жатталып қалса керек, ғылым жолы өмірінің мәні іспетті көрініп, шешесінің сол сөзі келешек жолын айқындауына негіз болды
Сұлтан ағасы заңгерлік жолды таңдаса, ол физика саласына баруды жөн көрді
Сөйтіп, мектепті тәмамдаған соң КазМУ-дің физика факультетіне оқуға түсіп, болашақ ғалымның даңғыл жолы басталды.
Әрбір баланың нұрлы болашағы ата-анасының тілегімен қалыптасары белгілі
Бірлесбек Қани­ұлының ата-анасы текті жандар
Әкесі Қанидан дарыған қасиеттер де аз емес
«Әкемнің төрт сыныптық ғана білімі болса да, көзі ашық, көкірегі ояу адам еді» деп еске алады
Әкесі заманның бағдарын айқын сезіп, уақыт ағымына сай жүру, күнделікті тіршілікке оң өзгерістер енгізіп, даму­ға қарай қадам жасау, ескіліктен арылу, жаңа дәс­түрлерді қалыптастыруға бейім болыпты
Мәселен, өздері туып-өскен ауылдарындағы әрбір үйді нөмірлепті
Бұрын «пәленше, түгеншенің үйі» деп аталып келген үйлер ендігіде жеке-жеке нөмірлермен аталыпты
Екіншіден, шаңы бұрқырап жататын ауыл көшелеріне алғаш рет су септіріпті
Жаңалық деп осындайды айтқан жөн.
Бірлесбек аға өзін «технологпын» деп атауы тегін емес
Себебі ол қиын да күрделі істі шешудің әдіс-амалдарын тез табады
«Ісім өнсін десең, ретін тап» деген адам
Әрине, тек «өзім білемін» деген кеудемсоқтықтан ада, кісі ақылын тыңдап, қаперге алғанды да құп көреді
Тыңдай отырып, сол ұсынысты әрі қарай қалай дамытса болады деген ойға беріледі
Бір нәрсемен шектеліп, тоқтап қалмайды
Істі жетілдіре түсу, жаңа қырларын табу, арғы жағында не бар, соған ой жүгірту, технологиясын шыңдау, қиынды жеңілдету, шығынды азайту, пайдасын арттыру сынды мақсаткерлік, табандылық жолын ұстанды
Бұл шын мәнінде солай екеніне кейіпкерімнің өміріне, ғылымға қосқан үлесіне көз жүгірткенде байқайсыз.
Бірлесбек Қаниұлының ғылымдағы негізгі жолы физика саласынан басталса, әрі қарай энергетикамен тікелей байланысты өрілді
Мұның себебі мынада
Ол әуелі физик болуды ойлады
Физика ілімін игеріп, қыр-сырын меңгерді
Таңдап алған тақырыбын бүге-шігесіне дейін зерттеп, кандидаттық диссертациясын қорғады
«Осымен ғылымдағы жолым айқындалды-ау» дегенде бұл тақырыбын докторлық диссертациясында жалғастыруға мүмкіндік берілмеді
Себебі сол кезде Жоғары аттестациялық комиссия «Докторлық диссертация кандидаттық тақырыптың жалғасы болмасын» деген ереже шығарады
Бір тақырыпқа бейімделіп, соны әбден зерттеп, әрі қарай докторлық деңгейіндегі зерттеуге көшемін деп жүргенде, мұндай ереженің шығуы жас ғалымға оңай соқпайды
Өйткені докторлық жұмысты қорғау үшін тың тақырыпты алып, қайта зерттеуің керек
Өзіңе бейтаныс саланы жаңадан игеріп, қыр-сырына қаныға түсуің керек
Жай игеріп қою өз алдына, сол саланың мықтыларына өзіңнің шын мәнінде «доктор атағына» лайық екеніңді мойындатуың керек
Бұл, әрине, оңай емес
Бірлесбек Қаниұлы «Не істеймін?» деп көп ойланады
Туындаған мәселе күрделі
Сөйтіп жүргенде, жолдастарының кеңес беруімен, энергетика саласына қадам басады
Қиын сала болғанымен, бір қарағанда игеріп кетуге болатын сияқты
Энергетика болғанның өзінде, энергия өндіру мәселелеріне ден қоя бастайды.
Қазақстанда энергия өндіру саласы көмірмен тығыз байланысты екені белгілі
Көмір жағу арқылы энергия өндіру ісі жолға қойылған, бұрыннан жасалып келе жатқан жұмыстар қарқынды жүруде
Осы саланың қыр-сырын зерттеуге кірісті
Өзінің ғылыми-зерттеу жұмысын көмір жағу технологияларын жетілдіруге бағыттады
Павлодар облысының Екібастұз, Ақсу қалаларында эксперименттік жұмыстар жүргізіп, үлкен нәтижелерге қол жеткізді
Атап айтқанда, бұған дейін энергия өндіруге пайдаланылып келген Екібастұз көмірінің бір бөлігі далаға тасталып келген болса, ендігіде ол да қажетке жаратылып, энергия өндіруге жұмсалды
Демек, шығын азайып, көмірді тиімді пайдалану іске асады.
Бұрын-соңды зерттеп көрмеген салада жаңалық ашу, оны өндіріске ендіруге қаншама күш-қайрат керек десеңізші
Ғылыми зерттеу жұмысы көмір жағу ісімен тікелей байланысты болғандықтан, жоғарыда айтқанымыздай, Екібастұз, Ақсу қалаларына жиі барып жүрді
Екібастұздағы энергия өндіретін қазандықтар күні-түні жұмыс істеп тұрады
Алматыдан келген ізденушіге зерттеу жұмыстарын жүргізуге кім бірден мүмкіндік бере қойсын
Қазандықтардың маңына жолаудың өзі үлкен күш болғанына қарамастан, өз мақсатына қалай жетудің әдіс-тәсілдерін жақсы білетін зерттеуші мамандардың тілін тауып, өз ісінің өндіріске пайда әкелерін ұғындыра біліп, қазандықтармен жұмыс жасауға мүмкіндік алады
Екібастұз көмір бассейндерінің әр қабатының сапасы бөлек
Өзінің айтуынша, Екібастұз көмірі сапасы жағынан екіге бөлінеді екен
Мәселен, күлі 45 пайыздан төмен болса «құмы бар көмір», ал күлі 45 пайыздан жоғары болса, «көмірі бар құм» делінеді
Осы көмірі бар құм сапасы төмен деп далаға тасталады
Бір сөзбен айтқанда, көмірдің сапасын пайыздық көрсеткішпен есептей отырып анықтайды
«Құмы бар көмір қазандықтарға зиянын тигізеді
Қарапайым тілмен айтқанда, «жеп тастайды»
Мұндай көмірді энергия өндірісіне пайдалану тиімсіз әрі көп шығынды қажет етеді
Көмір жағатын қазандықтарды жеп тастайтын болса, оның үстіне құмы көп болса, одан қандай пайда болмақ? Міне, осындай көзқараспен жұмыс істеп келген энергия өндіру саласы жер астындағы көмірі бар құм қабатын бөлек алып, далаға тастап отырған
Ал мәселеге басқа қырынан қарасақ, ол көмірі бар құм болғанымен, бұл да жанатын көмір
Демек, оны өндіріске қоса отырып, энергия пайдалануға әбден болады»
Ғылыми ортаға осындай ұсыныспен шыққан Бірлесбек Қаниұлының айтқан жаңалығына көпшілігі ойланып қалады
Бірақ бұл тұжырымды енді іс жүзінде дәлелдеуің керек
Дәйекті нәтиже берген зерттеулерді алға тосу.
Ең қиыны ол сол саланың білгірлерін, ғалым­дарын мойындату
Өзіңнің идеяңды өткізу, соның дұрыс­тығына көз жеткізу
Істің әрі қарай өрбуі жұмыс сапасына, теорияңды тәжірибе арқылы дәлел­деуге байланысты
Демек, әлі жасайтын қыруар іс бар
Табандылық керек, еңбекқорлық керек
Іздене білсең, ретін таба білсең, алынбайтын қамал жоқ
Бәрі өзіңе байланысты
Бастапқы шешім де, соңғы шешім де үйлесіп тұруы керек
Қателікке бой ал­дырсаң, ісіңнің зая кеткені
Өндіріс қателікті кешір­мейді
Мұнда әр қадам есептеулі болмаса, нақты тұ­жы­рымдарға сүйенбесе, оңды нәтижеге қол жеткізу де қиын.
Ол 1984 жылы «Екібастұз көмірін қуатты қазан агрегаттарында жағуды жетілдіру үшін тұтандыру қондырғыларының оттық сұлбалау әдістерін жобалау және оны қолдану» тақырыбында докторлық диссертациясын қорғады
Ғалым ғылыми тақы­рыбын қорғамақ болып, үлкен ізденіс жолына түскенде, 1977 жылы Үкіметтің «Сапасы төмен көмірді жағуды игеру керек» деген қаулысы шығады
Мәскеуде осы мәселеге арналған Бүкілодақтық жиналыс болып, оған сала мамандары мен ғалымдар қатысады
Бірлесбек Қаниұлы осы жиналыста сөз сөйлеп, өзінің жобасын, тың жаңалығын алға тартып, ұсыныстарын айтты
Ғалымның бұл ұсынысына көпшілігі қызығушылық танытып, қолдау білдірді
Соның нәтижесінде Екібастұздың екінші стансасында жетілдіріген қазандықтар орнатылып, жұмыс істей бастады
1986 жылы осы еңбегі үшін Бірлесбек Қаниұлына ғылым және техника саласындағы Мемлекеттік сыйлық берілді.
Ғылыми саладағы кез келген жаңалық өзінің қиындығымен келетіні белгілі
Бұл тұрғыдан алған­да ғалымның көрген қиындығы да аз емес
Уақы­тының көп бөлігі қазандықтардың жанында өткізу, тәжірибе жасаумен байланысты
Ол тәжірибе сәтті бола ма, сәтсіз бола ма, ол да белгісіз
Мұның бәрі өмірге әкелген теорияңның шынайылығына байланысты
Теория дұрыс болу үшін, өндірістен де хабарың мол болуы тиіс
Демек, энергия өндіретін қазандықтардың қалай жұмыс істейтінін бүге-шігесіне дейін білуің керек
Білетінің сол жерде қызмет атқаратын мамандардан артық болмаса, кем болмауы тиіс
Осының бәрін игеру күні-түні талмай ізденуден бөлек, қаншама мол күш, қажыр-қайратты қажет ететіні айтпаса да түсінікті.
Жалпы, Бірлесбек Алияровтың ғылыми-шығармашылық еңбек жолы 1961 жылдан бастап Қазақстан энергетика ғылыми-зерттеу институтымен байланысты болды
Аталған институтта лаборанттан жетекшіге дейінгі қызметті атқарды
1992 жылы аталған мекеменің бастығы болып тағайындалды
1968 жылы жылу кернеулік кеңістіктерді бөгетпелі салқындату заңдылықтарын зерттей жүріп, кандидаттық диссертация қорғады
1969 жылдан бастап Ақсу (МАЭС) және Павлодардағы 1-ЖЭО, 2-ЖЭО қуатты қазандарының жанғыштарында Екібастұз көмірін жағу мәселелерін зерттеумен белсенді айналысып, соның нәтижесінде 1-МАЭС-ғы қазандықтың жобасына өзгерістер енгізеді.
Ол Қазақстанның Энергетика ғылыми-зерттеу институтын басқарған жылдары институт ұжымы еліміздің электроэнергетика саласын нарық жағдайында дамытудың жобасын жасап, маңызды жұмыстар атқарды
Қазақстанның электроэнергетика бағытындағы Ресей, Өзбекстан, Қытай, Моңғолия елдерімен ықпалдастығы, әріптестік байланыстары нығайып, елімізге пайдасы мол бірқатар жобалар жүзеге асырылды
Институт тарапынан Алматы қаласының экологиялық ахуалын жақсартуға байланысты нақты істер жасалды.
Бірлесбек Қаниұлының іскерлігі, жетістіктерге бастайтын басқарушылық қабілеті шетел фирмаларымен бірлесе атқарған қызметінде нақты байқалды
Ол заманға сай шешімдер қабылдап, стратегиялық мақсаттарға қол жеткізуге ұмтылды
Осы жолда барын салды
Қиындықтарға шыдады, күресе білді
Ел тәуелсіздігінің елең-алаң жылдарында экономикалық жағдайымыздың мәз болмағаны белгілі
Мұндай кезде қолда бар мүмкіндіктерден айырылып қалмау аса маңызды болатын
Бірлесбек Қаниұлының тәуелсіздігіміздің қалыптасу жылдарында Қазақстанның энергетика ғылыми-зерттеу институтының тізгінін ұстауы көптеген мәселелердің оң шешім табуына, еліміздің энергетика саласының қалыптасып, дамуын қамтамасыз етті.
Бұл тұрғыдан алғанда Б.Алияровты Қазақ­станның энергетика саласына тың серпін әкелген, нарық заманына сай жаңа әдіс-тәсілдер мен жаңа технологиялар қолдана білген қайраткер азамат деуімізге болады
Оның бұл саладағы табыстары өз ісін жетік білуімен, оқымыстылығымен, стратегиялық және тактикалық мақсаттарды жүзеге асыруымен байланысты болды.
Іскер жетекші институтты уақыт ағымына сай басқарып, көптеген жобаларды қолға алды
Жобалардың барлығы еліміздің энергетика саласын дамытуға өлшеусіз үлес қосты
Жас кадрларды дайындауға ерекше мән берілді
Білікті ғалымның басқаруындағы институт аз жылдардың ішінде жаңа деңгейге көтерілді
Бірлесбек аға: «Мен басшы болсам да, өзімді өзгелермен тең ұстауға тырыстым
Барлық мәселені өзара ақылдаса отырып шешуге мән бердім
Өйткені менің білмегенімді өзгелер білуі мүмкін, тіпті менен де артық білу мүмкін
Сондықтан басшылық салада өзгелердің пікірімен санаса отырып, жұмысқа тиімділігі бар шешімдер қабылдап отырдым
Мен осыған ерекше көңіл бөлдім» дейді.
Ол көптеген жас ғалымдардың ғылыми жұмы­сына жетекшілік етіп, тәрбиеледі
Өзінің айтуынша, ғылыми жетекші тек бағыт беруші ғана, ал сол бағытты дұрыс түсініп, ізденіс жолына түскен шәкірттің жинаған білімінен ұстазы да үйренеді, білім алады
Ұстаз бен шәкірттің арақатынасына осындай философиялық көзқараспен қарайтын Бірлесбек ағаның ой ойлау ерекшелігіне, тапқырлығына, кез келген мәселені шешудегі қолданатын өзіндік технологиясына таңданып та қаласыз.
«Қазақстанның Энергетика ғылыми-зерттеу институтын басқарып тұрған кезімде, көптеген ғалымдар, жас зерттеушілер өздерінің ұсыныс-пікірлерімен, жаңа жобаларымен келетін
Соларды тыңдай отырып: «Мына ойың жақсы екен, енді мұны осылайша дамытсақ, тіпті керемет болар еді» деп ақыл қосамын
Сонда олар таңданып: «Бұл ойға қалай келдіңіз?» дейді
Мен: «Бұл ойды тапқан сен, мен бар болғаны сол ойыңды толықтырдым, әрі қарай қалай дамыта түсуге болады дегенге мән бердім» деп айтамын
Көрдіңіз бе, әрбір айтылған оймен тоқтап қалмай, оның ар жағында не тұр, мұны бұдан да жоғары дәрежеге қалай жеткізуге болады?» деп ойланғанның осындай тиімді жолдары бар» дейді
Оның айтқан әңгімелерін тыңдай отырып, ол кісінің өмірінің мәні ізденіс жолынан тұратынына көз жеткізе түскендей боласыз
Жүзінен мейірім төгіліп, сөйлеген сөзінен, өмірге деген көзқарасынан адамдық қасиеттің небір өнегелі қырлары байқалып тұратын Бірлесбек Қаниұлының ғылымдағы да, өмірдегі жолы «Мүмкіндігінше адал болу» философия­сымен өріліп жатыр
«Мүмкіндігінше адал болу» – өз сөзі
Бұл сөзді ағамыз жиі қайталайды.
Адалдықтың ақ жолы адамды тек жақсылыққа бас­тайтыны сөзсіз
Жаратылысынан кішіпейіл, мінезге бай, көңілі дарқан, адамгершілігі мол, жақсылыққа жаны құмар Бірлесбек Қаниұлы өзінің білгендерін жастарға үйрету жолында тынымсыз еңбектеніп келеді
Бүгінде ол Алматы энергетика институтында студенттерге дәріс оқиды.
Кез келген жұмыстың ретін, пайдалы тұсын тез тауып, нәтижеге қол жеткізуді жақсы білетін ағамыз өзінің сабақ беру әдістемесімен де бөлісті
«Дәріс уақытында студенттермен еркін пікір алмасып, ортақ мәселені бірге талқылағанды ұнатамын» дейді
Көп студенттерден гөрі, дөңгелек үстел жағдайында аз студенттермен жұмыс жасағанды тиімді санаймын
Әр сабағымды сауалдан бастап, сол сауалға әртүрлі ой-пікірлерді тыңдап, соңында дұрыс жауабын айтамын
Одан кейін келесі сауалға көшіп отырамын» деген Бірлесбек Алияровтың бойындағы ұстаздық қасиеттері тәжірибелі ғалымдығымен де ұштасып жатқаны сөзсіз.
Бірде үйренуден, оқудан жалықпайтын ағамыз 53 жасында Чехия еліне іссапармен барыпты
Чехия елінің ғалымдарымен, лауазымды адамдарымен жолығу үстінде ағылшын тілін білу керектігін қатты сезініп, «елге жеткен соң осы тілді үйреніп алуға бар күшімді саламын» деп өзіне серт берген екен
Сөйтіп, 54 жасында ағылшын тілін үйренуге кірісіп, айналасы екі жылдың ішінде сол ұлттың өкілімен түсінісіп, сөйлесе алатын дәрежеге жетіпті
Қазір шетелге шықса, қиналмайды
Көптеген елдерді тілмашсыз-ақ аралап, ағылшын тілінде дәріс те оқиды.
Жалпы, Бірлесбек Қаниұлының тұлғалық қасиеттері өте көп
Ең бір ерекше атап өтерлігі – ға­лымның қазақ тіліне деген жанашырлығы
Тәуел­сіздіктің алғашқы жылдарында еліміздегі қазақ тіліндегі терминология мәселесі өте өзекті болды
КСРО заманында қазақ тілі техника салаларында кенжелеп қалғаны белгілі
Тәуелсіздік алған соң жедел арада мемлекеттік тілдегі терминологияны қалыптастыру мәселесі туындады
Бұл елдік маңызы бар іске Бірлесбек Қаниұлы да атсалысып, «Жылу және энергетика» саласы бойынша терминдерді әзірлеуге сүбелі үлес қосты
Ал жалпы ғалымның терминология саласымен айналысуы ертерек басталған екен
«Сол кезде орыс тіліндегі термин сөздерді өзімше аударып, қазақшалап жүрдім» дейді.
Ғалымның мұрындық болуымен елімізде алғаш рет «Қазақстанның жылу ресурстары және энергетика» атты ғылыми журнал жарық көрді
Өзі қазақшалаған көптеген терминдер осы журнал бетінде жарияланды
Демек, Бірлесбек Қаниұлының терминология саласына ден қоюы, техника тілін қазақшаға көшіру, қазақ тілінің бәсекеге қабілеттілігін арттырумен байланысты болды
Ол өз саласы бойынша пайда болған терминдерді қазақшалап қана қоймай, сол терминдердің түсіндірме сөздігін де жасады
«Түсіндірме сөздікті» жасаған себебім, бір терминді бірнеше нұсқада аударамыз, әрқайсысының беретін мағынасы да әртүрлі
Сондықтан «Түсіндірме сөздік» қажет болды
Ғалымның терминдерді аудару саласында өзіндік қалыптасқан ұстанымдары бар екен
Ол ұстанымдары – ана тіліңді жетік білу, сондай-ақ аударма жасайтын тіліңді жетік білу; айтылған өзге де көзқарастарды тыңдап, қабылдай білу; өз нұсқаңды қорғай білу
Терминология саласында ұзақ жылдар ізденіп, еңбектеніп келе жатқан Бірлесбек Қаниұлы қазіргі таңда Педагогика ғылымдар академиясы әзірлеп жатқан терминдердің 31 томдық еңбегіне де үлес қосуда
Бүгінгі таңда Бірлесбек Алияровтың жасаған терминдері тоғыз мыңға жеткені атқарылған қыруар еңбектің шынайы көрінісі болса керек
Осы тұста ерекше атап өтерлік жайт, орыс тіліндегі терминдерді қазақшаға аударудағы тілдің, сөз қолданысының ұлттық сипатынан алыстап кетпеуі
Әрбір терминнің аудармасын, баламасын қазақтың сөздік қорынан іздеп, табуы Бірлесбек Қаниұлының терминжасаудағы ерекшелігі
Мәселен, терминолог ғалымның жылу және энергетика саласына қосқан: «шықтану», «қыраулану», «шығым» және т.б
сөздерден терминдеріміздің ұлттық сипатқа ие болып, қазақша бояумен аударылғаны байқалып тұратыны сөзсіз.
Осындай сөздерді ойлап табуға, ғылыми айна­лымға ендіруге көп күш жұмсап, қымбат уақы­тың­ды сарп етпесең, ойдағыдай нәтиже шықпасы анық
Бұл бағытта қыруар іс атқарып келе жатқан Бірлесбек Қаниұлының негізгі мақсаттарының бірі қазақ тіліндегі терминдердің сапасын өсіру, аударма деңгейін биіктету болып табылады
Терминология мәселесіне үлкен мән беріп, жанашырлықпен қарайтын ағамыздың аударған сан мыңдаған термин­дері бүгінде оқулықтар мен оқу құралдарында, жинақтарға кірген
«Терминология сөздіктерінің 31 томдығын қайта әзірлеу барысында қазақ тілінде дайындалған алғашқы терминдеріміз бүгінде әжептәуір қалыптасып қалғанын байқадым
Ендігі терминжасам барысында біз сол қалыптасқан тер­миндерді негізге ала отырып, жұмыс істеудеміз» дейді.
Мақаламыздың басында белгілі заңгер, академик Сұлтан Сартаевтың кейіпкеріміздің ағасы екенін айтқанбыз
Енді осы ойымызды тарқатып, «аға» деген ұлағатты сөзге тоқталғымыз келіп отыр.
Бірлесбек Қаниұлынан «Кімдерді үлгі тұтты­ңыз?» деп сұрағанымда: «Сұлтан ағамды үлгі тұттым» дегені жайдан-жай емес
Ол кісінің жүріс-тұрысы, сөйлеген сөзі, мінезі, жан-дүниесінің кеңдігі, ақыл-парасаты, айналасындағы адамдармен сыйластығы, мейірімділігі, кішіпейілділігі және т.б
ізгі қасиеттері Бірлесбек ағаға бала кезінен үлгі болған екен
Ол Сұлтан ағасы туралы сағаттап сөйлеуге бар
Әңгіме арасында ол кісінің туабітті талантына, дарынына тамсана отырып: «Мен ағамдай бола алмаймын» деген сөзі інісінің ағасына деген шексіз құрметін білдіріп тұрса керек
Қазақ «Ағасы бардың жағасы бар, інісі бардың тынысы бар» деген
Осы ұлағатты сөзді Сұлтан Сартаев пен інісі Бірлесбек Алияровқа қарата айтуымызға болады
Аға мен інінің арасындағы сыйластық, інісінің ағасының жақсы қасиеттерінен тәлім алып, сондай болуға талпынуы да қазақы тәрбиенің шынайы үлгісі емес пе?
Сұлтан ағасының Мәскеудегі докторлық диссертациясын қорғаудағы қорытынды сөйлеген сөзіне дейін өзіне үлгі тұтып: «Мен де өзімнің докторлығымды қорғағанымдағы сөзді Сұлтан ағам сияқты ешкімге ұқсатпай аяқтауым керек» дегені де ағасының күллі болмысынан өнеге ала білгені байқалады
«Ағадан – ілтипат, ініден – ізет» деген қазақы ұстаным қос тұлғаның арасындағы адами, рухани байланысты айқын дәлелдеп тұр
Сол жарастықты сыйластық, ізет пен құрмет, қадір тұту өнегесі күні бүгіне дейін өз жалғасын тауып келеді
Бұл да қазақ азаматтарының бойына біткен тектілігі десек, еш қателеспейміз
Халқымыз «Сыр елін – жыр елі» деп тегін айтпаған ғой
Сыр бойынан қазақ жыр өнерінің, ән мен күйінің небір майталмандары түлеп ұшқан
Бірлесбек ағаның ғалымдығынан бөлек, ұлттық әуендерге, халық әндеріне құмарлығы да жоқ емес
Бұл ол кісінің туып-өскен топырағынан дарыған қасиет болса керек.
«Халық әндері ғасырлар бойы сұрыпталып, бүгінгі күнге дейін жеткен асыл қазынамыз ғой
Классикалық музыканы да жақсы көремін
Сүйіп тыңдаймын» дейді
Әдебиетке де бала жасынан құмартыпты
5-сыныпта оқып жүрген кезінде Ғабит Мүсіреповтың «Қазақ солдаты» романын оқып шыққан екен
Бірлесбек аға сөз арасында өзі ерекше құрметпен қарайтын көптеген жазушылардың есімдерін атады
Мұхтар Әуезов, Ғабиден Мұстафин, Шыңғыс Айтматов және т.б
жазушылардың кітаптарын оқу сүйікті ісі екенін айтып қалды
Жастайынан ауылда еңбекпен шынығып өскен кейіпкерім студент кезінде спортпен де шұғылданыпты
Қазір де үлкен теннисті серік етіп, күнделікті жұмыстан қолы қалт еткенде жасыл алаңнан табылады.
Елу жыл отасып, жарасымды өмір сүріп, өткен жылы бақилық болған жан жары Күләнда екеуі бір ұл, бір қыз тәрбиелеп өсірді
Ұлы Әлижан мен қызы Мәдина өзінің жолын жалғастырды
Мәдина – Алматы энергетика институтында білікті оқытушы болса, Әлижан Голландия мен Ресей компанияларында жұмыс істейді.
Бірлесбек Алияров бүгінде ұстаздық қызметімен қатар, ғылыми еңбектер жазу үстінде
Мұндағы мақсаты жастарға, өзінің ізбасарларына, болашақ ізденушілерге өз білгенін үйрету
Энергетика саласындағы бай тәжірибесімен бөлісу
Ал тәжірибесі мен білім-білігі Бірлесбек Қаниұлының өмірі мен қызмет жолы көрсетіп отырғандай, аз емес
Кезінде физика, содан кейін энергетиканың майталмандарынан, абырой-беделі биік ғалымдар­дан тәлім алған ол бүгінде өзі де ұлағатты ұстаз
Шәкірттері еліміздің өркендеуіне өз үлестерін қосып, энергетика, ғылым мен білім, өндіріс салаларында еңбек етуде
Күні ертең олар да тәлімгері сияқты Қазақстанның энергетика саласын өрге сүйрейтініне біз кәміл сенеміз.
Ардақты әкесі мен аяулы анасының ұлағатты һәм даналық жолы, Сұлтан Сартаев ағасының ағалық жолы Бірлесбек Алияровтың өмір айдынында өз жолын тауып, тұлға болып қалыптасуына мол әсер етті
Ол шын мәнінде өз заманының тұлғасы! Ағамыз жетпіс бес дейтін мерейлі жасқа толды
Бет-ажары әлі жас көрінеді, жүріс-тұрысы ширақ, сергек
«Адам баласы қызғаншақтықтан, көреалмаушылықтан ада болу керек» деген ұстаныммен өмір сүреді
Әлдекім табысқа жетсе, ол соған қалай жетті, соны үйрен
Өміріме шүкіршілік етемін, мұндай өмір әркімде бола бермейді» деп түйіндеді өз сөзін академик Бірлесбек Қаниұлы.
Дәуіржан ТӨЛЕБАЕВ
