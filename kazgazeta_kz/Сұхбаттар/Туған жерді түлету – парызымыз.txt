Елбасының «Болашаққа бағдар: рухани жаңғыру» бағдарламалық мақаласына орай Парламент Мәжілісінің депутаты, белгілі журналист Кәрібай МҰСЫРМАНМЕН сұхбаттасып, көкейдегі сауалдарымызды қойған едік.
– Кәрібай Иманжанұлы, Мемлекет басшысы Нұрсұлтан Назарбаевтың «Болашаққа бағдар: рухани жаңғыру» атты бағдарламалық мақаласын жұртшылық жылы қабылдады
Сіздің ойыңыз қандай?
– Елбасының бұл мақаласы еліміздің алдағы кезеңдегі ішкі саясатының, яғни мемлекеттік идеологиясының басты арқауына айналуға тиісті
Өйткені рухани жаңғырусыз Қазақстанның Үшінші жаңғыруын жүзеге асыру мүмкін емес екендігін өмірдің өзі көрсетіп берді.
Күнбатысты қараңғылық қаптаған,
Жалғыз жан жоқ қараңғыда лақпаған.
Білген емес – иман деген не нәрсе,
«Қарын» деген сөзді ғана жаттаған, – деп жазған екен Мағжан Жұмабаев «Пайғамбар» өлеңінде
Ондағы«күнбатыс» деген сөз Батыс елдерін мегзеу ғой
Түркі әлемі түгел қадір тұтатын ақын бабамыз бұдан бір ғасырдай бұрын көре білген ащы шындық қазір тіпті айқындала түскені хақ.
Біз кешегі кеңес заманында қазақы қалпымыздан жұрдай болып, кеңес халқына айналып кете жаздадық
Одан кейін батыстағыларша баю жолы осы екен деп, «ақша жасау» ауруына шалдығып, адамгершілік пен ар-иманнан айрылуға айналдық
Біздің елде де қарынның қамын ғана күйттейтіндер көбейді
Тіпті Елбасы сенім артып, «Болашақ» бағдарламасымен шетелге оқуға жіберіп, озық білім алғызған жастарымыздың арасында да иманды емес, қарынды ойлайтын «қарынбайлар» барлығы әшкереленіп жатқандығы өкінішті-ақ
Сондайды естігенде ғұлама ғалым әл-Фараби бабамыздан қалған «Тәрбиесіз берілген білім – адамзаттың қас жауы» деген аталы сөз еске түседі.
Бұдан жасайтын қорытынды – орталықта да, жергілікті жерлерде де мемлекеттік органдардың басына терең білімді ғана емес, ел мүддесін қара басының қамынан биік қоятын, адамдық ар-ұяты, ұлттық намысы бар, иманды да парасатты, мемлекетшіл тұлғалар келуге тиісті
Осы ретте кейінгі уақытта бірқатар облыстардың әкімдері болып, жергілікті жерде де, орталықта да басшылық қызметтер атқарып, саяси тәжірибе жинақтаған, яғни халықпен жұмыс істей білетін азаматтар тағайындалғандығы көңілге үміт ұялатқандай.
– Елбасы өз мақаласында «Күн санап өзгеріп жатқан дүбірлі дүниеде сана-сезіміміз бен дүниетанымымызға әбден сіңіп қалған таптаурын қағидалардан арылмасақ, көш басындағы елдермен тереземізді теңеп, иық түйістіру мүмкін емес» деген болатын
Халқымыз тауқымет пен азапты, бір сөзбен айтқанда, тағдыр тәлкегін аз кешпеген ғой
Әрісін айтпағанда, жетпіс жыл бойы бодандықтың шырмауына байланған уақыттың, сол кездегі солақай саясаттың сарқыншағы әлі де бар сияқты
Қоғамдық сананы өзгерту үшін қандай қадамдар жасау керек деп ойлайсыз?
– Президентіміз өз мақаласында: «Мен қазақстандықтардың ешқашан бұлжымайтын екі ережені түсініп, байыбына барғанын қалаймын
Біріншісі – ұлттық код, ұлттық мәдениет сақталмаса, ешқандай жаңғыру болмайды
Екіншісі – алға басу үшін ұлттың дамуына кедергі болатын өткеннің кертартпа тұстарынан бас тарту керек» деп, атап көрсетті.
Ұлттық код, ұлттық мәдениет деген ұғымдар өте кең
Қарапайым тілмен айтқанда, бізді Алла тағала қазақ қылып жаратқандықтан, біз қазақ болып қалуымыз керек
Қазақ болғанда да қазақ-кеңес әдебиетінің классигі Бейімбет Майлиннің кейіпкері – Мырқымбай қазақ емес, өзге ұлттармен терезесі тең, қай жағынан болсын бәсекеге қабілетті һәм білімді, іскер, еңбекқор, парасатты, намысты, иманды, бауырмал қазақ болып қалуға тиіспіз.
Ойлап қарасақ, біз – 25 жастағы тепсе темір үзетін жігіт сияқты жас елміз
Рас, біздің де «балалық ауруымыз» болды
Өз асылымызды – жасық, өзгенің қаңсығын таңсық көргендігіміз – сондай дерттің белгісі
Енді ес жиып, жат жұрттардың әспеттеген құндылықтарының бәрі бірдей бізге опа бермейтінін түсіндік
Өзіміздің бірегей болмысымызды, яғни ұлттық құндылықтарымызды сақтамасақ, біртұтас ел болып қалуымыз да екіталай
Асыл дінімізді ығыстыруға күш салған теріс ағымдар халқымызға қаншама қайғы-қасірет әкелгендігі – соның айғағы.
Демек, әртүрлі ауа жайылушылықты тоқтатып, қай салада болсын өз жолымызбен жүретін күн туды
Сондықтан да Елбасы үстіміздегі жылы Ата Заңымызға мынадай аса маңызды түзету енгізуге бастамашы болды: Конституцияның 4 бабының 3 тармағы «Қазақстан қатысушысы болып табылатын халықаралық шарттардың Қазақстан Республикасының аумағында қолданылу тәртібі мен талаптары Республиканың заңнамасында айқындалады» деген жаңа редакцияда жазылды
Бұл біз бұдан былай да халықаралық шарттардың басымдығын мойындаймыз, бірақ оларды өз еліміздің ерекшеліктерін ескере отырып, ұлттық мүддемізге сай қолданамыз деген сөз.
Орайы келген соң айта кетейін, ұлттық кодын сақтауға ұмтылып отырған басқа да түркітілдес елдер бар
Мәселен, біз сияқты «Алдымен – экономика, сосын – саясат» деген қағиданы ұстанбай, саясатты бірінші орынға қойып, демократиялық өзгерістерге басымдық беріп, Батыстан мақтау естіп келген көршілес Қырғыз елі былтырғы жылдың аяғында референдум өткізіп, халықаралық шарттарды қолдану тәртібін енді өздері белгілейтін болып шешті
Бұған қоса, Қырғыз Республикасының Конституциясында қарастырылған неке туралы бапқа да түзету енгізіп, неке әйел адам мен ер адамның арасында жасалады деп, тайға таңба басқандай етіп анықтап жазды
Бұл, әрине, біздің ұғымымыздағы азғындық көрінісін адам құқығы деп түсінетін кейбір шетелдерге ұнай қоймайтындығы сөзсіз
Осындай қадамға баруларына қарағанда, айырқалпақты ағайындарымызды да ұлттық кодты сақтау мәселесі ойландырып отырғандығы даусыз.
– Осы бағдарламалық мақалада халқымыздың талай адамның көңілін толқытып, жүрегін елжірететін «Туған жерге туың тік!» деген нақыл сөз кездеседі
Туған жер адамның бойындағы перзенттік парызын оятады ғой
Бұл тұрғыда сіздің ойыңыз қалай?
– Елбасы патриоттық тәрбие беруге бағытталған «Туған жер» бағдарламасын қолға алуды ұсына келіп: «Жергілікті билік «Туған жер» бағдарламасын жинақылықпен және жүйелілікпен қолға алуға тиіс
Бұл жұмысты өз бетімен жіберуге болмайды, мұқият ойластырып, халыққа дұрыс түсіндіру қажет
Туған жеріне көмек жасаған жандарды қолдап-құрметтеудің түрлі жолдарын табу керек» деп тапсырды.
Әрине, бұл істе көп нәрсе облыстар­дың әкімдеріне байланысты
Мысалы, Жансейіт Түймебаев былтыр Оңтүстік Қазақстан облысының әкімі болып тағайындалған соң жоғарыдан ешқандай нұсқау күтпей-ақ «Туған жерді түлету – перзенттік парыз» атты үлкен жиын өткізіп, оңтүстіктен түлеп ұшқан республикаға белгілі азаматтарды өздерінің туған өңірлерін көркейтуге атсалысуға шақырғаны белгілі.
Елбасы мақаласына сәйкес Солтүстік Қазақстан облысының әкімі Құмар Ақсақалов та ­жерлестер форумын өткізу жөнінде тиісті тапсырма бергенін білемін
Соның алдында аталған өңірдің бірінші басшысы Наурыз мейрамын тек Петропавл қаласының орталығында ғана тойламай, көпқабатты үйлердің аулаларының бәрінде барлық көршілердің бастарын қосып, бірге атап өту жөнінде бастама көтергенін естіген едім
Бұл ұлт пен ұлыстың арасын жақындатып, біріктіре түсетін тамаша бастама деп санаймын
Осындай игі істерге жергілікті ­зиялылар мен кәсіпкерлер, сондай-ақ басқа жақта бизнес жасап жүрген азаматтар жан-жақты қолдау көрсетуге тиіс
Бұл – қайсымыздың болсын туған жер алдындағы перзенттік парызымыз
Белгілі ақын Бәкір Тәжібаевтың: «Туған жерін сүйе алмаған, сүйе алар ма туған елін?!» деген сөзінде шындық бар.
– Қазіргі қоғамда қазақ әліпбиін латын әліпбиіне көшіру туралы екіұшты пікір бар…
– Ондай пікірлерді мен де әлеуметтік желілерден оқып, біліп жүрмін
Қоғамда әртүрлі, соның ішінде керітартпа көзқарастар да болуы – сол қоғамның ашықтығының айғағы
Әйткенмен, түбі бір түркі дүниесі латын әліпбиіне көшіп жатқанда біздің тартыншақтай беруіміз дұрыс емес
Мәселен, Әзербайжан мен Түрікменстан – 1992 жылы, ал Өзбекстан 1993 жылы көше бастаған
Бұл мәселе қазір көршілес Қырғыз елінде де көтеріліп жатыр.
Әрине, Қазақстанның көпэтносты ел ­болуына байланысты өзіндік ерекшелігі ескерілуі керек
­Елбасы айтқандай, жұрт жаңа әліпбиге бейімделгенше кириллицаның біраз уақыт қатар қолданылғаны дұрыс.
Латыншаға көшуге қарсы пікір айтушылар осы уақытқа дейін кириллицамен басылып шығарылған қыруар дүниеміз, әсіресе ұлттық әдебиетіміз қажет болмай қалады деген уәж айтады
Меніңше, бұл мәселеге де тәуелсіз еліміздің ұлттық мүддесі, ұлттық кодын сақтау тұрғысынан қарау қажет.
Бұл ретте Мұхтар Әуезов: «Бүгінгі күннің бар жазушысының ішінен келешекке бой ұрып, артқы күнге анық қалуға жарайтын сөз – Мағжанның сөзі
Одан басқамыздың бәріміздікі күмәнді, өте сенімсіз деп білемін» деген пікірін ескерген ләзім
Кеңес одағының жазушыларға арналған ең басты марапаты – Лениндік сыйлығына ие болған қаламгер осы пікірін Мағжанды мақтап, оның шашбауын көтеру үшін айтпағандығы шүбәсіз
Социалистік реализм әдісімен кеңестік идеологияның ыңғайына жығыла әрі қатаң цензура арқылы жазылып, жарияланған әдеби шығармалардың сол кездегі ­заман шындығы мен өткен тарихты таптық тұрғыдан әдейі бұрмалап көрсеткендігін меңзеп айтқандығы кәміл
Сондықтан да қазақ-кеңес әдебиеті өкілдерінің шығармаларын сыни көзқараспен қайтадан зерделейтін кез келді
Олардың ішінен ұлттық мүддемізге сай келетін, тарихи әділдікке қиянат жасалмаған шын асыл дүниелерді ғана латыншаға көшіріп, басып шығарып, өскелең ұрпақ игілігіне пайдаланғанымыз жөн болар.
– Руханият – алып күш
Оның ауқымы кең
­Заманауи қазақстандық мәдениетке қол жеткізу үшін не істеу керек?
– Елбасы мақаласында ұсынылған соны да салиқалы идеяларды көп болып қолдап, жүйелілікпен жүзеге асыра білсек, халқымыздың мәдени деңгейі айтарлықтай биіктейді деп сенемін
Әсіресе Президентіміз айрықша назар аударған прагматизм мәселесінің мән-маңызы зор
Бұл ретте бәрінен бұрын ел ішінде тым белең алып кеткен ысырапшылдық пен даңғойлығымыздан арылуымыз қажет
Өйткені, бүгінгі байлардың дүние шашқыштығын айтпағанда, әл-ауқаты шамалы ағайындардың өздері де, «Кедей тыраш келеді» дегендей, банктен миллиондаған теңге кредит алып, жүздеген қонақ шақырып, аста-төк той жасау әдетінен жаңылар емес
Ал тамыр-таныстарын жағалап, құрметті атақ пен орден-медаль әперуді сұрап жүрген даңғой ағайындардың арасында елге еңбек сіңіріп жарытпақ түгіл, кезінде ірілі-ұсақты қызметтерін теріс пайдаланып, жаман аттары шыққан экс-шенеуніктер де төбе көрсетіп қалады…
– Осы арада сөздің арнасын өзіңізге бұратын кез жеткен сияқты
Жуырда асқаралы алпыс ­жасты бағындырдыңыз
Әдетте қаламгерлер қауымы дүркірете атап өтіп жататын бұл мерейтойды сіз қалай атап өттіңіз? Жалпы артқа бұрылып қарағанда қандай ой түйесіз?
– Мен елуге келгенімде де, жуырда алпысқа толғанымда да дүрілдетіп той жасаған жоқпын
Саусақпен санарлықтай ғана сыйлас әріптестерім мен отбасымның ортасында қарапайым түрде атап өттім.
Өз басым үлкен той үлкен қуанышқа орай жасалғаны жөн деп санаймын
Ал менің елуде де, алпыста да артыма бұрылып қарағанымда атқарған ісім, жеткен жетістігім өзіме тым аз сияқты ­болып көрінді, яғни кеудемді жұртпен бөлісетіндей қуаныш кернеген жоқ
Сондықтан да «айдағаны – бес ешкі болса да, ысқырығы жер жаратындардың» қатарына қосылғым келмеді…
Сұхбаттасқан
Нұргүл ОҚАШЕВА,
журналист
