Ақпарат кеңістігінде өзіндік орны бар «31 арнаның» құрылғанына 20 жыл толып отыр
Осы орайда арнаның бас директоры Бағдат Болатжанұлы Қожахметовке жолығып, сұхбаттасқан едік.
– Бағдат Болатжанұлы, алдымен телеарнаның тарихына тоқталсаңыз?
– Осыдан тура 20 жыл бұрын Алматы қаласындағы шағын бір бөлмеде студент Арманжан Байтасов пен оның достары «31 арнаны» құрған
Ақпарат желісіндегі отыз бірінші толқында таратылғандықтан ресми түрде «31 телеарна» болып тіркелген
Құрылған күннен бастап ыстығына күйіп, суығына тоңып жұмыс істеп келе жатқан қызметкерлеріміз жоқ емес
Олардың көпшілігі техниканың мамандары
Ал шығармашылық адамдарына келетін болсақ, олар еркіндікті сүйетін, үнемі ізденісте жүретін маман иелері
Бұл да журналистиканың өзіндік бір ерекшелігі болар
Шығармашылық адамдары көп жағдайда өзінің идеяларын ұсынып, бір жобадан екінші жобаға ауысып жатады
Белгілі бір орында отырып қалса, онда олардың шығармашылығында тоқырау болуы да мүмкін
Сондықтан кез келген маманның тәжірибе жинақтап, ілгерілеп отыруын заңдылық деп есептеймін.
Көрерменнің көзі үйреніп, көңілі­нен шығып жүрген «31 телеарна» ақпа­раттық және ойын-сауықтық бағ­дарды ұстанады
Яғни бұл бүкіл отбасына арналған
Сериал, мультфильм, әзіл-сықақ, т.б
бағдарламалардың көрсеткіші жоғары екенін де айтуға тиіспіз
Отбасындағы теледидардың пульті көбіне әйелдің қолында болады
Үйде отырған аналарымыз не көреді, бүкіл отбасы соны тамашалайды
Ер азаматтар таңнан кешке дейін жұмыста, тек «Информбюроны» көруге ғана уақыт табады
Ал күндізгі уақытта балалардың көңілінен шығатын бағдарламаларды ұсынуға тырысамыз.
– Елбасымыз Нұрсұлтан Назарбаев өз Жолдауында 2020 жылға дейін қазақ тілін білетіндердің саны 95 пайыз­ды құрауы тиіс деген болатын
Жолдау жүктеген міндеттерді орындау мақса­тында телеарна эфирінде қандай бағдар­ламалар көрсетілуде? Бүгінгі күнге дейін телеарна қазақ тілін меңгеруге, қазақ құн­дылықтарын насихаттауға қандай үлес қоса алды?
– Кезінде «31 телеарнада» көрер­мен­­нің көңілінен шыққан өткір бағ­дарламалар көп болды
Қазір мем­­­лекеттік қызметте жүрген жур­налис­тердің көпшілігі біздің телеар­на­ның мектебінен өткендер
Осының өзі-ақ біздің жасаған жұмыстарымыздың нәтижесін көрсететін тәрізді.
Ал тілге келетін болсақ, бізде әлі күнге дейін түйіні шешілмеген мәселелер көп
Мемлекет тарапынан телеарналарға басым көңіл бөлінуі тиіс
Қазір біз халықаралық «TNS Gallup Media Asia» компаниясымен бірлесіп жұмыс істейміз
Олардың зерттеулері бойынша қазақ тіліндегі бағдарламалардың көрермендері жоқтың қасы
Бұл жағдай телеарнаның дамуына тұсау болып, кедергі келтіріп отыр
Осы мәселені билік басындағыларға да айттық, әзірге нәтиже жоқ
«Сендер нарықтағы те­леар­­насыңдар, «TNS Gallup Media Asia» ком­паниясымен жұмыс істеп отырсыңдар, әрі қарай бірлесе жұмыс істей беріңдер» дейді.
Компанияның зерттеу нәтижесі бойын­­ша ресейлік «Первый канал Евра­зия» арнасының көрсеткіші жоғары, ал­дыңғы орында
Бұл біздің намысы­мыздың жоқтығын, әлі де ресейлік бағдарламаға бүйрек бұратындығын біл­діреді
Ұлттық болмыс, ұлттық ұғым дегеннен алыстап бара жатқандаймыз
Құр сөзбен емес, ұлттығымызды іспен дәлелдеп, көрсетуіміз керек
Бұған дейін өзінің тәуелсіздігіне жеткен бірде-бір мемлекетте мұндай жағдай орын алған жоқ
Билікте отырған ұлтжанды азаматтарымыз бар, барлығымыз намысымызды жанып, іске кірісуіміз, мемлекеттігімізді сақтауымыз үшін бар күш-жігерімізді салуымыз парыз.
Біз коммерциялық телеарнамыз
Өз қаражатымызды өзіміз табуға тиіспіз
Сондықтан көрсеткіші жоғары бағ­дарламаларды беруге тәуелдіміз
Бейнелеп айтқанда, мен қазақша хабардан 1 доллар, дәл сол хабарды орысша таратсам 2 доллар табамын
Амалдың жоқтығынан басқа тілдегі хабарды эфирге жіберуге тура келеді.
– Арнада американдық фильмдер, түрік, т.б
телесериалдар көп көрсетіледі
Бұл отандық кино өніміне деген сенім­сіздік пе, әлде қоғам сұранысына сай атқарып отырған дүние ме?
– Біз өз тарапымыздан қолдан келгеннің бәрін жасауға тырысып жатырмыз
Бірнеше мәрте қазақ киносын да көрерменге ұсындық
Көрсеткіш нәтижесі шамалы десе болады
Керісінше, біздің сана-сезімімізге жат, басқа елдің психологиясын, ұрыс-керісін көрсететін сериалдың көрсеткіші 10 есе көп болып шыға келеді
Мысалы, «Информбюро»-да «Сөздің шыны керек» деген арнайы репортаж бар
Елдің бәрі біледі
Бірақ ресейлік «Пусть говорят» шоуына қарағанда көрсеткіші тым аз
Осыдан кейін көрермен көңілінен шығады деген қазақ тіліндегі хабарларды қайтадан қарастыруға немесе ақшаны үнемдеу үшін жабуға мәжбүрміз
Себебі «мынаны көрермендер қабылдамады» деген ақпарат келеді.
Бізге шетелдік тәжірибелерді кеңінен пайдалану керек
Дамыған мемлекеттердің тәжірибесін алып, жағдайымызға қарай енгізу қажет
Осыдан он жыл бұрын Түркияда Премьер-министрдің қаулысымен, мемлекеттік телеарналарға импорттық шығармаларды сатып алуға және көрсетуге тыйым салынды
Мемлекеттік телеарнаға бөлінген ақшаның бәрі ішкі нарықта қалып, Түркияның кино және телеиндустриясы халықаралық деңгейге көтерілді.
Заң жүзінде қарастырып, сатып алуға шектеу жасаса, Қазақстанның да телеиндустриясы дамитын еді
Әйтпесе қазір біздің ақшаның барлығы шетелге кетіп жатыр.
– Бір сұхбатыңызда «31 телеарнаны» қазақыландыруға бар күш-жігерімді саламын деген едіңіз…
– «Сөзі жоғалған жұрттың өзі де жоғалады» деп Ахмет Байтұрсынұлы айтқандай, ұлттық сана-сезім, ұлттық намыс, ұлттық болмыс болмаған жерде қазақ тілінің дамуы да екіталай
Ал дәл қазіргі қоғамдағы жағдай тіліміздің дамуына тұсау болып отыр
Көрермен құрамы әртүрлі, оның ішінде шалақазақ та, өзге ұлт өкілдері де бар
Жаныңды салып қазақ тілінде тамаша бір бағдарлама дайындап, көрерменге ұсынасың, ал нәтижесі мүлдем кереғар.
Біз өз тарапымыздан қазақтілді арна жасауға 100 пайыз дайынбыз
Оған шамамыз да, күш-жігеріміз де жетеді
Дәл қазір таза қазақтілді арна жасасақ, біз қаражатсыз қаламыз
Мұның соңы арнаның жабылуына әкеліп соғады
Осы жерден «нанын тауып жеп отырған» 200 адам жұмыссыз қалады
100 пайыз қазақ тілінде хабар тарату үшін ең басты мәселе шешімін табуы тиіс
Яғни Қазақстанда өзге ұлттың арнасы емес, «Қазақстан» арнасы 1-ші орында тұруы керек.
2013 жылдың қаңтар айынан бастап «Қазақстан» телеарнасының көрсеткіші өсіп келеді
«Қазақстан» телеарнасы бағдарламаларын 100 пайыз қазақ тілінде көрсетеді
Сондықтан біз де қазақ тіліндегі бағдарламаларды көбейтпекпіз
Жоспар да, мақсат та бар
Жаңа маусымнан бастап шығатын жобалар жасалды
Олардың бірі – отбасылық жарыс
Отбасы мүшелері дас­тарқан басында отырып, өздерінің жақсы көретін әндерін айтады
Жұма күні кешке шығатын, біржарым сағаттық бағдарлама
Сосын күнделікті шығатын шоу-викторина дайындап жатырмыз
Сәтін салса, қазақ тілінде алғаш рет мелодрамалық телехикая да түсірмекпіз.
– Әңгімеңізге рахмет!
Әңгімелескен 
Бағдагүл Балаубаева
