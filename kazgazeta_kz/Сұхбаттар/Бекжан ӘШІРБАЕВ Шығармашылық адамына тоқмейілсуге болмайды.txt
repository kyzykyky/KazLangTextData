Белгілі ақын, композитор, «Дарын» Мемлекеттік жастар сыйлығының лауреаты, республикалық «Заң» газетінің бас редакторы Бекжан Әшірбаевтың таяуда жеке шығармашылық кеші өтпек
Осы кештің қарсаңында ақынмен әңгімелесудің сәті түсті.
– Шығармашылық кешіңіз неге орайластырылып өткізілейін деп отыр?
– Алдымызда болатын шығармашылық кешімді өткізу ақындық, сазгерлік жолымдағы еңбегімді халыққа көрсету мақсатынан туды
Соңғы жылдары өзімнен шығармашылық белсенділік байқалды
Жаңа өлеңдер, әндер дүниеге келе бастады
Соларымды халыққа ұсынып, авторлық кешімді ұйымдастырсам ба деген ой келді
Жалпы, менің ақындыққа бет бұруым сонау 1989 жылы басталған екен
Есептеп көрсем, арада 25 жыл уақыт өтіпті
Алғашқы өлеңдерім аудандық басылымдарда жарық көре бастады
Мектепте жүрген кезімде айтыс өнеріне ден қоя бастадым
Осының бәрін бір таразыласақ деген ой келді.
– Қазіргі кезді Сіздің шығармашылығыңыз­дың толысқан, кемелденген шағы деп айта аламыз ба?
– Қаламдас әріптестерім солай деп баға беріп жүр
Бірақ мен өзім «болдым, толдым» деген ойға келген емеспін
Шығармашылық адамы­на тоқмейілсуге болмайды
Әлі де шығатын биіктеріміз алда деп ойлаймын
Соған талпынып, еңбектене беру керек
Әдебиеттің, сөз өнерінің қадірі төмендеген бүгінгі заманда, меніңше жеке тұлғалардың жеке ұмтылыстары арқылы ғана әдебиет насихатталып жүр
Өйткені әдебиеттің насихатталуы, әдебиеттің жарнамасы әлсіреп кетті
Әдебиетке қоғамның ақыл-ойы деп қарау түсінігі қалып барады
Керек десеңіз, кезінде жазушыларға берілетін Мемлекеттік сыйлықтың өзі бірнеше жылдар бойы берілмей қалған кездер де болды
Әйтпесе, кез келген театр, киноның, мәдениеттің іргетасында тұрған әдебиет, сөз өнері емес пе? Қоғам бұған бірте-бірте бет бұрар.
– Оқырмандарымызға өзіңіздің туып-өскен жеріңізді, өскен ортаңызды таныстыра кету артық болмас деп ойлаймын…
– Мен Оңтүстiк Қазақстан облысы, Мақтаарал ауданы, «Ленин жолы» ұжымша­рында дүниеге келдім
Орта мектепті бітірген соң, әл-Фараби атындағы Қазақ ұлттық университетiнiң журналистика факультетiне оқуға түсіп, 1996 жылы үздiктердің қатарында бiтiрдім
Еңбек жолымды ұстаздықтан бастадым
Намазалы Омашев, Бауыр­жан Жақып ағаларымның сенім білдіруімен өзімнің білім алған оқу орнымда оқытушылық қызметке кірістім
Университеттік басылымның бес жыл редакторы болдым
«Азамат кз», «Ел мен жер» республикалық басылымдарының редакторы болдым
Осындай еңбектерімді байқаған болуы керек, отыз жастан енді асқан шағымда Ұлықбек Есдәулет «Қазақ әдебиеті» газеті бас редакторының бірінші орынбасарлығына қызметке шақырды
Сол кезден бастап, мен жазба поэзияға бет бұра бастадым.
– Сіз ол жылдары айтыскер ақын ретінде де танымал болған едіңіз ғой.
– Айтыс өнерін серік еткен жылдарым мектеп қабырғасынан басталды
Аудандық, облыстық айтыстарға қатысып жүрдім
Мектеп оқушылары арасындағы айтыста тұңғыш қарсыласым бұл күнде есімі елге кең танымал айтыскер ақын Бекарыс Шойбеков болды
Мен 9-сыныпта, ол 6-сыныпта оқитын
Жалпы, мен сөз өнерінің құдіретін мектеп жасында жүрген кезімде-ақ сезіне бастадым
Мектептегі қабырға газетін сынап жазған өлеңім директордың назарына ілігіп, жиналыста айтылды
«Айтқан сының орынды
Біз бұдан қорытынды жасауымыз керек» дегенде мен сөздің, өлеңнің бір нәрсеге ықпалы барын сезіндім
Алматыға оқуға келген соң үлкен айтысқа бет бұрып, шыңдала бастадым
Ол кезде журналистика мен филология факультеттерінің студенттері арасында өзіміз жиі айтыс өткізіп тұратынбыз
Кейіннен үлкен айтысқа қадам бастым
Жүрсін Ерман 8 ақынға арналған айтыс додасын ұйымдастырып, сонда Мұхамеджан Тазабековпен айтыстым
Ол топта Аманжол Әлтаев, Бекарыс Шойбеков, Оразәлі Досбосынов, Айнұр Тұрсынбаева сынды жыр сүлейлері болды
Сол айтыс менің атымды елге танымал етті деп ойлаймын
Өйткені онда айтылған айтыс шумақтары әлі күнге дейін ел аузында жүр
Республикалық дәрежеде өнер көрсетіп, бағымызды сынадық.
– Айтыстан не себепті кеттіңіз? Әлі де оралу ойыңызда жоқ па?
– Менің айтыстан кеткеніме бір мүшелдей болып қалды
Айтыс та ақындық өнердің биік шыңы ғой
Оған да бап керек, дайындық қажет
Тың ой, жаңа ұйқастар таба білуің керек
Ал айтыстан кетуіме себеп болғаны жазба поэзияға бет бұруыммен байланысты дер едім
Жазба поэзияда өзімнің атымды қалыптастырғым келді
Ал жазба поэзияма осы айтыстан алған өнегем көп әсер етті деп айта аламын
Айтысқа оралуым, оралмауымды алдағы уақыт көрсетер.
– Сіздің есіміңізді жұртшылыққа кеңінен белгілі еткен ән ол «Көршінің қызы» екені сөзсіз
Сазгерлікке қалай келдіңіз? Осы жөнінде айта отырсаңыз…
– «Көршінің қызы» ән болып шықпай тұрған кезінде 1993 жылы жас ақындардың мүшәйрасында бірінші орынды иеленген болатын
Кейін уақыт өте келе ән туды
Студенттердің арасында айтылып жүрді
Ал көпшілікке танымал болуына ықпал еткен ол – композитор Қалдыбек Құрманәлі
Ол кісі бұл әнді сырттай естіп, мені арнайы іздеп келіпті
«Әнің жақсы екен
Маған ұнады
Осыны қолға алайық
Сапалы әрлеу жасатайық
Әннің бағын ашайық» деп ұсыныс айтып, мені Ұлықпан Жолдасовқа ертіп, алып келді
Содан әнді кәсіби тұрғыда өңдеп, Тоқтар Серіковтің орындағанын дұрыс деп шештік
Өйткені оның ­да­уыс ерекшелігі, кәсіби деңгейі осы әнді биіктерге шығаратынын іштей сездім
Мен бұл ән туралы Тоқтарға бұрын да айтып жүрдім
Айтыс сахнасында бірге жүрген кезімізде осындай ән бар, айтып көрсең қайтеді деп қолқа салғам
Содан сол сәт туып, Тоқтардың шебер орындауында бұл ән хит болып шыға келді ғой
Қалдыбек Құрманәлі бір әнің шыққаннан кейін, шабыт аласың, өзге де жақсы әндер жазатын боласың» деген болатын
Бірақ мен «Көршінің қызы» әнінен кейін көпке дейін ән шығаруға ықылас қоя алмай жүрдім
Оның себебі ән шығаруға келгендегі өзіме қоятын талабымның биік болуынан шығар
Кейін бірте-бірте басқа да әндер дүниеге келе бастады
Жалпы сазгерлікке осылай келдім.
– Қазір неліктен «Көршінің қызы» сияқты елді елең еткізерлік әндер азайып кетті
Қазақ эстрадасынан салмақты дүниелерді аз көретін болып жүрміз.
– «Көршінің қызы» хит болып шыққан кезде Қазақстанда санаулы-ақ әншілер бар еді ғой
Одан бері қазақ эстрадасы түр жағынан да, сан мен сапа жағынан да көп өзгерді
Өздерін жаңа бағыттағы әншілерміз деп атап жүрген әншілер пайда болды
Бірақ олар өкінішке орай, қазақтың әнін айтып жүрген жоқ
Қазақтың әні дегенде, мен бұл жерде әннің ұлттық ерекшелігін айтып отырмын
Олардың орындап жүрген әндері ұлттық ерекшелігімізден әлдеқайда алыста жатыр
Олардың шырқап жүрген әндері, сол әнге жазылған ән мәтіндері менің көңілімнен шықпайды, жан дүнием, табиғатым қабылдай алмайды
«Ринго», «Кеш ю», Әли Оқаповтардың айтып жүрген әндерін қазақтың әні деп айта алмас едім
Тіпті белгілі деген әншілеріміздің өздері Ресейдің шлягерлерін орындап, бізге жат әуендерге бой ұрып жүр
Мұны қалай түсінуге болады? Олар неге өзіміздің ұлттық әндерімізді айтпайды? Қазақтың әнін неге көкке көтермейді
Заттыбек Көпбосынұлы, Саят ­Медеу­ов, Тоқтар Серіковтердің ән орындау стильдері, ән таңдаудағы талғампаздық өрелерін жақын көремін
Өйткені бұлар өзіміздің ұлттық эстрадамызды өрлетуге қызмет етіп жүрген әншілер
Қазіргі заманауи топтар мұндай әншілерге күле қарауы мүмкін, өйткені оларға қаржылық тұрғыдан қолдау көрсететін адамдар жоқ
Той-томалақтардан, өздерінің таза өнерлерімен күнін көріп жүрген ұлттық бағыттағы әншілеріміз бар
Ал ақшаның күшімен өз өнерлерін дәріптеп жүрген топтардың әндерін менің табиғатым сіңіре алмайды
Әндері ән емес, сөздері де ұйқассыз құрыла беретін болды
Бізге шығармашылықты бағалайтын көркемдік кеңес керек
Сонда ғана мұндай еркіндікке жол берілмес еді
Ал бізде қалай? Кім көрінген әнге сөз жазып өлеңнің қадір-қасиетін түсіріп жүр
Сонысымен өнерге қиянат жасап жүр.
Мәселен, Қытай елі өздерінің әншілерінің репертуарын назарда ұстайды
Меніңше, бұл дұрыс
Өйткені қазір мәдени экспансия, жаһандану қатты жүріп жатыр
Ал мұндай кезде ұлттық бояу­ды, халықтық ерекшелігімізді сақтап қалуға үлкен мән беруіміз керек
Музыкадағы әуендер, ырғақтар, ән өлшемдері бір елден бір елге көшіп, ауысып жатыр
Мәселен, Өзбек елі Әзірбайжан музыкасынан еніп кеткен 6/8 ырғағымен орындалатын «Бәригәл» сияқты әндерден әзер дегенде құтылды
Ол ырғақтар қазір бізге де келіп жатыр
Реті келіп тұрғанда айта кетейін, біз әннің әрлену жағына көп көңіл бөлуіміз керек
Осы арқылы да өзге елдің әуен-ырғақтары, стильдері қазақ эстрадасына оңай еніп кетіп жатыр
Қазақта ұлттық музыкалық бағытты сақтауға күш салып жүрген ән әрлеуші Қуаныш Құрманбаев сияқты жігіттер бар
Осындай жігіттердің есімдері көп жағдайда атала бермейді
Әнші, композиторларды айтамыз да ән әрлеу өнерінде еңбек етіп жүрген талантты музыканттардың еңбегін де айта кеткен орынды деп есептеймін
Менің шығармашылық кешімде орындалатын 25 әнімнің «тігісін жатқызып, илеуін келтірген» Қуаныш Құрманбаевқа да алғысымды айта кеткім келеді.
– «Ақындық мінез» деп айтып жатамыз
Сіздің ақындық мінезіңіз қандай?
– Мен көпшіліктің ортасында болғаннан гөрі, оңашалықты, саяқ жүргенді жақсы көремін
Өзімнің замандастарымның, қаламгер әріптестерімнің шығармашылық кештерінен қалмауға тырысамын
Мұның барлығы заманның ағымынан қалып қоймауға ұмтылдырады
Әттеген-ай дейсің, бәріне бірдей уақыт жете бермейді
Қызметің бар, жұмысың бар
Осы әдеби ортада жүрген соң, өзіңнен кейінгі өсіп келе жатқан жас ақындар бар
Олар да ақыл-кеңестерін сұрап жатады
Шамамыздың келгенінше, бағыт-бағдар береміз, ақыл қосамыз
Нарық заманы арқаны кеңге салып жүруді көтермейді
Жазу-сызу саласында өз атын қалыптастырып, өздерін жарнамалап, шығармашылықтарын елге танытуға ұмтылып жүрген адамдарға мен дұрыс қараймын
Өйткені уақыттың талабы сондай
Бізде небір талантты адамдар бар
Өз өнерлерін насихаттауға жеткілікті түрде мән бере бермейді
Ел өзі танып алсын деген түсінікпен жүреді
Бұл, меніңше, дұрыс емес
Әрбір шығармашылық иесі өз атын танытуға, ең алдымен өзі мүдделі болуы керек
Шетелде бір әннен хит ән жасау үшін бірнеше композиторлар, музыканттар жұмыс жасайды екен
Өйткені ол ертең соларға2 пайда әкеледі
Міне, бізге де өнерге интеллектуалдық меншік ретінде қарайтын кез келді.
– Алда қойған жоспарыңыз қандай?
– Жоспарларым көп
Поэзияда жазғым келетін тақырыптарым бар
Солардың бірі – қарапайым еңбек адамын жырыма арқау ету
Екінші кітабым жарыққа шығуға дайындалып жатыр
Әдебиеттің абыройы, сөз өнерінің дәрежесі биік болғанын қалаймын
Сондай күндер келеді деп үміттенемін
Бәріміз осыған атсалысуымыз керек.
– Әңгімеңізге рахмет!
Әңгімелескен Дәуіржан Төлебаев
