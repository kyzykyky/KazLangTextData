Аманжол САҚЫПҰЛЫ, «Халық газеті» ЖШС-ның бас директоры, филология ғылымдарының кандидаты:
– Осыдан тұп-тура он жыл бұрын Сыр өңірінің медиакеңістігінде «Ха­лық» деген атпен ақпарат кемесі желкенін керген болатын
Ізашар нөмірдің алғысөзінде: «Саны бар, сапасы аз басылымдардың қатарына қосылудан Құдай сақтасын
Көптің бірі емес, бірегейі болу – біздің арманымыз», – делінген екен
Сол армандарыңыз іске асты ма?
– Біз «Халықты» шығарарда алды­мызға халықтың арман-мақсатын қоз­ғайтын Сыр өңірінде жақсы бір басылым қалыптастыруды мақсат еткенбіз
Көптің бірі болғымыз келген жоқ және соған талап қылдық
Аузын ашса, жүрегі көрінетін қазақтың ішінде кешегісін көме салып, келешекке ұмтылатын көз­сіз­діктер кездесіп қалатыны рас
Біз осы көзсіздіктерді сөзбен түйреп, тезге салып отыруды ойладық
Шыны керек, 2000 жылдың 21 шілдесінде алғашқы нөмірді шығарғанымызда қалтамызда тек баспаханаға жететін ғана қаражат бар еді
«Тәуекел ет те тас жұт» дейтін халықтың ұрпағымыз, жарық көрген жаңа газетті оқырманға тараттық, одан түс­кен пайдаға келесі нөмірді шығардық
Сөйтіп, бірте-бірте халықпен тығыз байланыс орнатып, нәтижесінде тиражымыз көбейе берді.
– Қалай дегенмен, жаңа іс бас­тау үшін қыруар қаражат, мықты тіреуіш керек
«Халықты» халық зор ықыласпен қабылдады
Әйтпесе, бү­гінгідей деңгейге жетуі неғайбыл еді
Сонда сіздер о бастан осылай боларына сендіңіздер ғой? Неге арқа сүйедіңіздер?
– Біздің барымыз да, нарымыз да өзіміздің шығармашылық әлеуетіміз болды, соған арқа сүйедік
Өйткені артымызда қалтасы қалың, қазаны толы адамдар тұрмады
Газет шығарушылар не қаржылық топ, не саяси партия болып екіге бөлінеді
Ішінара үшінші топ та кездеседі, ол – біздің топ
Қаламы қарымды, ойы елгезек, антына адал топтың шығармашылық одағы
Артта қалған он жыл ішінде ақты – ақ, қараны  қара деп көрсететін, нағыз елдің үнін білдіретін басылым жасауға тырыстық
Біздің жүріп өткен жолымызда мықтыға мүләйімси қарау, байға алақан жаю болған емес
Халықтың ойын қаншалық­ты дөп басқанымызды оқырман таразылайды
Ұлттық сана мен ұлттық парасат қатар өскен заманда көптің көңілінен шыға білу де – бір сын
Көптің арасында бірі ұнатар, бірі ұнатпас
Бірақ бүгінгідей дәрежеге жетуіміз «Халықтың» халыққа деген адалдығынан деп ойлаймын
Біз үшін оқырманның ойы, пікірі өте қымбат.
– «Халықпен» бір шаңырақ ас­тын­да «Ақмешіт апталығы», «Нұр» газеттері де қатар уық тіккен
Баспа ісін де қоса жүргізіп келесіз
Бұлардың басы бір үйде қалай қосылған?
– «Халықтың» арғы шежіресі, негізі, осы екі басылымнан бастау алады
«Ақмешіт апталығы» – Қызылорда облысының тарихындағы тұңғыш жеке әрі тәуелсіз басылым
1994 жылдың 14 сәуірінен бері шығып келеді
Мен журналистік жолымды осы газеттің тілшісі болып бастаған едім
Артынша жауапкершілік жүгі артып, бас редактордың орынбасары болдым
Ол кезгі газет шығару ісінің бүгінгі тәсілмен үш қайнаса да сорпасы қосылмайды
Әріптер бастан-аяқ қорғасынмен те­ріледі, компьютер деген атымен жоқ
Бәріміз газеттің «отымен кіріп, күлімен шығатынбыз»
Тәуелсіз газетке деген елдің ықыласы өте жоғары болды
Екі-үш жыл көлемінде таралымы 14 мыңға дейін көбейді
Сол кездері облыста «Апталықтың» ізін қуған басқа да жеке басылымдар жарық көре бастады
Қала әкімінің құрылтайшылығымен «Кызылорда таймс» «Ақмешіт ақшамы» қатарға қосылды
Өкінішке орай, осындай бәсекелестік ортаға біздің газет төтеп бере алған жоқ
Ол ұжымның ауызбіршілігіне де байланысты болса керек.
– Содан не болды?
– 1996-97 жылдар – діннің қоғамға енді ғана ене бастаған кезі еді
Ислам дінінің халық арасында насихатын арттыру мақсатында облыста ең алғаш болып офсеттік тәсілмен «Нұр» газетін ұйымдастырдық
Компьютер сатып алып, шамалы уақытқа дейін Алматыдан тапсырыспен шығарып жүрдік
Өзімізден көп ұзамай «Нұрсәулет» баспаханасы ашылып, одан бірінші «Ақмешіт ақшамы» газетін басып шығарып үлгі көрсетті
Кейіннен «Қызылордаполиграфия» осы тәсілді қолданып газет шығара бастады
«Бұлар неге қазір «Халықпен» бір шаңырақ астында отыр?» дейсіз ғой.
– Иә, неге?
– «Нұр» газеті тек қана діни бағытты қамтитынын білесің, қаражат мәселесіне байланысты оны айына бір рет шығарып жүрдік
Газет таратудан түскен пайда өзін-өзі ұстап тұруға жетпеді
Тіпті үлкен шығынға ұшырадық
Сөйтіп, «Нұрдың» жағдайы қиындай берді
Тоқырауға түсті
Біразға дейін газет басылмай қалып та жүрді
«Ақмешіт апталығы» қандай халде екенін әлгінде айттым
2000 жылға таяу осында жүрген жігіттер «бес-алты жылдық тәжірибеміз бар, неге Әділхан ағамыздың бастамасын өзгеше етіп жаңғыртып, өз алдымызға газет шығармасқа» деген оймен «Халық» газетін шығаруды ұйымдастырдық
Нұрлан Көбегенұлы екеуміз оны жоғары деңгейге көтеруге күшімізді салдық
«Халық» газетінің сенімді ақтағаны болар, қиын жағдайдағы «Нұрды» қамқорлығына алды
Қанаттас бөлігі сияқты қабылдады
Екі редакцияның бір шаңырақ астына бірігу себебі осындай
Енді «Ақмешіт апталығына» тоқталайын
2005 жылы Әдекең дүниеден мезгілсіз озған тұста ұжым да тарады
Газет шығарушысыз қалатын болды
Бақыт жеңгеміз (Ә.Бәйменовтің жұбайы) шыр-пыр болып, «енді қалай қыламын» дегесін қолдан келгенше көмектестік
Әуелгіде «Әдекеңнің әруағы риза болсын, жыл аяғына дейін оқырманына жетіп тұрсын» деп мақсат еткенбіз
Жаңа жылда басқа қолға өтетін шығар деп едік, бірақ ешкім қолын созған жоқ
Сондықтан облыстағы тұңғыш тәуелсіз басылымның жабылмағанын қалап әрі бізді өмірге, газет шығару ісіне үйреткен ұстазымыз­дың аруағын қадірлеп, «Ақмешіт апталы­ғын» да қатарымызға қосып алдық
Кітап басу, газет шығару – бұлардың бәрі бір қазанда қайнауға болатындай дүниелер
«Тұмар» баспасын құрғанымызда жұрт секілді табысы көп баспаханалық өнімдер, оның ішінде бланкілер шығаруға жүгірмедік
Көп адам «бейнеті көп» деп қашатын кітап шығару ісін қолға алдық
Алматы, Астана асып, кітап шығара алмай жүрген көп ағайынға көмегіміз тиді
Сыр өңірі мәдениетіне, әдебиетіне қатысты жүздеген кітаптың оқырман қолына тиюіне атсалыстық
Бүгінгі күні бұл басылымдардың бір-біріне пәлендей бөгеті жоқ деп ойлаймын.
– Тілшілерден ең әуелі талап ететініңіз не нәрсе?
– Тілшілердің өз қызметіне адал болғаны дұрыс
Әрбір жазғанына жауапкершілікпен қарау, біреуге жала жаппау, біреудің наласына қалмау – бұл менің ең бірінші талап ететінім
Мысалы, кейбір ақпарат құралдарында, тіпті Қызылорданың өзінде журналистерге қысым көрсету, терезеге оқ ату, телефон арқылы қорқытып-үркіту жағдайлары орын алып жатады
«Халықтың» редакциясында ондай болды ма? Жоқ
Себебі біз әрбір мәселенің ақ-қарасын анықтауға тырысамыз
Сондықтан бізге тиісетін реті де жоқ.
– Журналист болған соң ел-жұртпен жиі араласамыз
Сондағы бір байқағаным, кейбіреулер «Халық­ты» оппозициялық басылым деп түсінеді
Әсіресе, шенді-шекпенділер оның атынан шошиды
Халыққа болысқан басылымның бәрі бірдей оппозициялық болғаны ма, қалай?
– Бір уақыттары республика көлемінде Қызылорда облысы аза­мат­­тарының жалақы, зейнетақы, шәкірт­ақыларына қосылып жүрген эко­логиялық өтемақыны алып тастау туралы қисынсыз бастама көтерілді
«Олай етпесек, біздің күрішіміз экспортқа шықпайды, экологиялық елдің мұнайы өтпейді» деген уәж алға тартылды
Біз онсыз да Құдайдың басқа салған ауыртпалығына шыдап отырған елдің ауыз жарымас нәпақасын алып қою дұрыс емес екендігін айтып, «қысылтаяң шақта қолдан ауыртпалық жасаудың қажеті жоқ» деп қарсы тұрғанымыз үшін сол кездегі облыстың басшылары бізді оппозиция санап, тіпті газетімізді жауып тастағысы да келді
Қорқытты, үркітті
Бізге «оппозиция» деп айдар тақты
Тағы бір себеп, әртүрлі салада жүрген жерін былыққа батырып, бірақ оны өзі мойындамайтын адамдар болады
Кімнің кім екенін халық біледі, біз де үндемей қала алмаймыз
Сол үшін шенді-шекпенділердің де қарсыласына айналдық
Шындығына келгенде, біз бұған дейін ешбір оппозициялық пар­тиядан немесе оппозициялық көзқарастағы қозғалыстан бір тиын да ақша алып көрген емеспіз
Біреудің сөзін сөйлеген жоқпыз, ақты – ақ, қараны қара дедік
Егер оппозициялық қозғалыстар халыққа қандай да бір пайдасы тиер бастама көтерсе, «бұларың жөн екен» дедік
Біздің «оппозициялық басылым» атануымыздың сыры – осы.
– Яғни «Халық» оппозицияның сөзін сөйлейді» деуге ешбір негіз жоқ демексіз ғой?
– Иә
Анығында солай
Билікке жығыла бермейміз
Оппозицияның ың­ғайында да кетпейміз
Ел мүддесінен туындайтын талаптарға жүгінеміз
Бірақ журналистердің өз ортасынан шыққан әкім Мұхтар Құл-Мұхаммед келгенде оған әріптесіміз ретінде кәдімгідей арқа сүйегенімізді жасыра алмаймыз.
– Қазіргі қазақ мерзімді баспасөзі қай деңгейде? Әріптестеріңіздің кәсіби шеберлігіне, қырағылығына қаншалықты көңіліңіз толады?
– Қазақ мерзімді баспасөзінің қазіргі жағдайы бұрынғыға қарағанда көш ілгері
Өз ішімізде өзімізді сынайтындар көп
Неге? «Қазақ мерзімді баспасөзі пресс-релиздік деңгейге түсіп кетті» дейді
Оның себебі – кәсіби журналистердің аздығынан
Бұрыннан жазуға төселген аға журналистер өздері тәрбиеленген кеңестік жүйе шеңберінен ұзаққа шыға алмай қалды
Ал жаңа буын өкілдері үлкен дүрмекке ілесемін деп, асығыстық жасап алды ма, әйтеуір, кәсіби шеберлік дәрежесі төмендеп кетті
Жеңіл жазатын болды
Мерзімді баспасөздің кейбірінде ауызекі әңгімелер айтыла бастады
Газеттің мұндай деңгейге түсуі – бас-аяғы жоқ, газет шығарушылардың көбеюінен
Олар тек өздерінің жеке пайдасын көздейді.
Сұхбаттасқан
Нұркен ЖАНДӘУЛЕТҰЛЫ
