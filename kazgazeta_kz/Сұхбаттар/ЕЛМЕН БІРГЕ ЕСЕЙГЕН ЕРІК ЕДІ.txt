«Атырау» газетінің шыға бастағанына 90 жыл толды
Баспасөздің қоғамда қаншалықты маңызды орынға ие екендігі баршаға аян
Соның ішінде еліміздің әр аймағының әр дәуірдегі тынысын тап басқан тамыршыдай айна-қатесіз шежірелеп келе жатқан облыстық қоғамдық-саяси газеттердің рөлі аса зор
Міне, мұнайлы өңірдің бас басылымы «Атырау» газетінің шыға бастағанына 90 жыл толып, абыз жастың белесіне көтерілді
Бастауын 1923 жылдың 1 сәуірінде жарыққа шыққан уездік «Ерік» үнқағазынан алатын оның өткен шығармашылық жолы, бүгінгі алған асулары мен келешектегі жоба-жоспарлары хақында «Атырау» газетінің бас редакторы, ҚР Мәдениет қайраткері, Қазақстанның Құрметті журналисі Исатай БАЛМАҒАМБЕТОВПЕН ой бөліскен едік.
– Исатай Құндызбайұлы, «Атырау» газетінің ең алғашқы саны осыдан тоқсан жыл бұрын «Ерік» деген атаумен жарық көрген екен
Осының өзінде өзіндік терең мән-мағына жатқандай ма, қалай өзі?
– Оныңыз рас
Сана сарабына салып, ой таразысына безбендегенде біздің тұңғыш ізашарларымыздың өзі тегін тұлғалар болмағандығын рия­сыз пайымдағандай боламыз
Енді ше, басынан қаншама тар жол, тайғақ кешулерді өткерген халқымыздың ғасырлар бойы жан-жүрегімен аңсаған арман-мұратын газет атауына «Ерік» деп асқан патриоттықпен қоя білген әрі оның бірінші нөмірінен-ақ қазақтың көзін ашып, көкірегіне сәуле түсіруге тер төккен алғашқы толқынның ерлікке пара-пар еңбегіне еріксіз бас иесіз
Байыптап қарасаңыз, бодандыққа қарсылық пен тәуелсіздікке іңкәрлікті осы ұғымдардың осы бір синонимімен ерекше ептілікпен, келешекке деген көрегенділікпен бейнелей білудің өзі неткен шеберлік! Жалғыз ауыз сөзге мол мағына сыйғызуды, жалғыз ауыз сөзбен айтарын әдемі айшықтауды шығармашылықтың түп қазығы деуге де болар
Өйткені «Еріктің» бірінші санындағы «Тірлік осымен басталады» деген бас мақаланың айтары осы ойы­мызды айқын дәлелдегендей
Оқып көрелік:
«…Әркімге мағлұм, қазақ халқы өнер-білімнен құр қалған надан
Патша заманында оған өнер-білім үйретіп, қатарға кіргізейін деген хұқметтің де, басқалардың да ниеті болған жоқ… Қырдағы қараңғы халық болыстар штаттыққа таласып, айтысып жүріп мұны сезген жоқ
Онымен жүргенде алдағы күніне не керегін білмей, кейінгі ұрпақтың қайғысы қайғыртпай, аз күнгі айдаған малға алданып, өткінші болып шықты
Мал артынан көшіп-қонып жүріп, құтымның қу шоқысына барып, өнер-білімнен құр қалды
Соның арқасында әлі бұғып келеді
Өзінің орны қайда екенін, кімнің кім екенін, кімнің кім болатынын білген жоқ
Оны білсе, бұлай отырмас еді
Игіліктің ерте-кеші жоқ деген
Әлі де болса ұйқыны ашып, дұрыс жолға түсу керек…»
Міне, көрдіңіз бе, газеттің әлқиссасынан-ақ біздің журналист аталарымыз патша заманының зымиян саясатын ашық айтып отырып, 1923 жылдың өзінде (кеңестік алдаусырату кезеңінде) қазағын оянуға үндеген!..
Осыған қарап біздің облыстық газет әу бастан-ақ, ең бірінші нөмірінен-ақ халықшыл басылым, қалың бұқараның жоғын жоқтап, мұңын мұңдаған еркін мінбер бола білгенін тап басып танимыз
«Ерікте» жарияланған ірілі-ұсақты мақалалардың дені «Жұмысшыларға не қылу керек?» (№14), «Еңбек етсең, емерсің» (№19), «Жарлының бұрынғы көрген күні» (№22), «Волисполкомдарды жаңарту керек» (№18) деген тақырыптарды қамтыған
Мазмұн жағы да жаңадан мектептер ашу, сауатсыздықты жою, ұлт кадрларын тәрбиелеудің өзекті мәселелерін жан-жақты ашып көрсетті
«Қазаққа ғылым керек, өнер керек
Сол екеуі­­нің анасы – мектеп керек! Мектеп керек!» деп жазды газет №2 санындағы бас мақа­ласында
Яғни «Еріктің» тұңғыш редакторы Төлепкерей Өтеулиев пен оның қосшыларының халқын сүйген, оның мүддесі жолында отқа да, суға да түсетін, көзі ашық, көкірегі ояу, ең бастысы, нағыз ұлтжанды аза­маттар болғанын мақтаныш сезіммен айта аламыз.
– Шынында да, газеттеріңіздің бас­тауында патриот тұлғалардың тұрғаны әңгімеңізден айқын аңғарылады
Кезіндегі «Қазақ» газетінің аймақтағы үндес сыңарындай сезіледі
Десек те, арадағы осыншама жылдар бедерінде басылым атауы заман ағымы, уақыт талабына қарай үнемі өзгеріп отырғанға ұқсайды…
– Кеңестік қытымыр саясаттың салқыны тимеген сала ол дәуірлеген жетпіс жылда қалмағаны да ақиқат
Әр сөзден саяси астар іздеген, әр адамнан ұлтшыл, «халық жауын» жасаған кезеңдерде газет атауы да әлденеше рет өзгерді
Тізіп айтар болсам, расында да, сол кезеңнің тынысын бейнелейді: «Жұмыскер тілі» (1924 ж.), «Жем жұмысшылары» (1932 ж.), «Социалды құрылысқа» (1933 ж., қыркүйек), «Социалды құрылыс» (1933 ж., қараша), «Социалистік құрылыс» (1938 ж., қаңтар), «Коммунистік еңбек» (1963 ж., мамыр), «Атырау» (1990 ж., маусым) болып өзгеріп отырғанмен, қазыналы өңірдің төл басылымы бір орында қайырлап, не тұралап қалған жоқ, талай-талай шыңдалу белестерінен өтті
Қалай аталса да, халықтың көзі мен құлағы, сенімді мінбері бола білді.
Осынау тоқсан жылдық шығар­машы­лық жолда облыстық газеттің деңгейін төмендетпей, ұдайы бұқарамен біте байланыста ұстап, халықтың үніне айналдырғандар қатарында Серікқали Жақыпов, Ғатау Махамбетов, Зайтүн Сыздықов, Шияп Қожахметов, Сағат Төлебаев, Сүлеймен Сауырғалиев, Мәди Байтұрсынов, Абдолла Құрманаев, Хабир Нұрмұхамедов, Түсіп Бисекенов және басқаларының есімдерін құрметпен атап, рухтарына тағзым етеміз
Олардың қай-қайсылары туралы да бүгінде жинақталған естеліктер бар, бұл бұған дейін екі мәрте арнайы жинақ болып жарық көрген
Биыл да 90 жылдық мерейтойымызға орай үшінші кітап баспаға дайындалып жатыр.
– Жаңа өзіңіз айтқандай, әр сөзден ­саяси астар іздеген цензурасы қатты кезеңде газеттің ел ішіндегі бедел-абыройын төмендетпеу, қарапайым жұртшылықтың сенімін жоғалтпау оңай шаруа болмағаны анық
Осы жағынан алғанда ізашар толқынның сіздерге үлгі-өнеге етіп кеткен тұстары да болар
Нақты мысал келтірсеңіз…
– Ізашар толқын туралы айтқан­да, газетіміздің Ұлы Отан соғысы жылдарындағы редакторы Сүлеймен Сауырғалиев хақындағы мына бір деректі келтіргенді орынды санаймын: 1946 жылы ол «Ана тілін бағаламайтын, саясаттан кенже қалған бейшаралар туралы» деген көлемді мақала жазыпты
Белгілі драматург-жазушы, газетімізде ұзақ жылдар бойы табан аудармастан жауапты хатшы болып қызмет еткен ардагер Берік Қорқытов бұл туралы естелігінде былай дейді: «… Облыстың бетке ұстаған бірталай басшыларының есімі аталды
Елдің іші ду ете түсті, құптағандары да, артын баққандар да болды
Көп кешікпей бұл мақала облыстық партия комитетінің бюросында қаралып, редактор сөгіс алып шықты
Сүлеймен сол бойда тәржімашы Қыдырғали Сасықовқа мақаланы орысша аудартып, машинкеге бастырып, Москваға, Орталық партия Комитетіне, Г.М.Маленковтың атына жіберді
«Редакторды жұмыстан алады екен» деген сыбыс та ел ішіне тарай бастады
Бір күні Сүлейменнің атына сыртында «Центральный Комитет ВКП (б)» деген жазуы бар пакет келді
Сүлеймен өзі оқып болғаннан кейін бәрімізді шақырып алып таныстырды
Ол хатта: – газеттің мақаласы дұрыс, облыстық партия комитеті бюросының шешімі теріс деп табылды, қаулы облыстық партия комитетіне жіберілді, сонымен танысыңыз, – деп жазылыпты
Әлде қалай болады деп күдіктене жасып жүрген біздің де мерейіміз көтеріліп қалды
Ал бұдан кейін редактормен сөйлесіп көр
Басшысымақтар да жым-жырт болды…».
Мұндай мысалдар көп
«Еріктен» басталған осы өткірлік, байсалдылық, сарабдалдық сара жол ұрпақтан-ұрпаққа ұласып, «Атырау» газеті бүгінде кемеліне келген заманауи басылымға айналып отыр.
– Баспасөздің негізінен ақпарат таратушы, қоғамдық пікір қалыптастырушы құрал екені дау тудырмас
Ал оның тәрбиелік мән-маңызы да өзінше бөлек әлем ғой
Осыншама ұзақ жылдар ішінде талай үлкен тұлғалардың қанаттарын қатайтып, қияға ұшырған тәрбиелік орта да болған шығар?
– Әлбетте
Аймақтың рухани өмірінде облыстық газеттің алар орны да, ұйымдас­тырушылық-ұйтқылық рөлі де ерекше болды
Осы тұрғыдан алғанда, қазақтың талай-талай небір талантты тұлғаларының қаламгерлік жолдағы тұсауы осында кесілді
Кезінде Әбу Сәрсенбаев, Асқар Тоқмағамбетов, Сәбит Мұқанов, Ғабдол Сланов, Хамит Ерғалиев, Жұмекен Нәжімеденов, Берқайыр Аманшин, Зейнолла Қаб­долов, Әбіш Кекілбаев, Әнес Сараев шығармалары газетімізде үнемі жарияланып тұрған
Ал барша журналистердің ұстазы Тауман Амандосов, қазақтың көрнекті ақындары Меңдекеш Сатыбалдиев, Фариза Оңғарсынова, Марат Ысқақов сынды жастар редакцияда қызмет істеп, осы ортадан түлеп ұшты
Қазір де белгілі қаламгерлер Дүкенбай Досжан, Мереке Құлкенов, Рахымжан Отарбаев, Ғарифолла Әнес «Атыраумен» тығыз байланыста.
Қазір де жаңадан шығып келе жатқан жас таланттардың тырнақалды туындыларына газетімізден үнемі орын беріледі
Мұнайлы өңірдегі мәдени, әдеби, рухани ұйымдастырушы орта – осы «Атырау» газеті
Ақындар айтысы, мүшәйрасы, прозалық туындылар конкурсы жылма-жыл өз бастамамызбен өткізіліп жүр
Биыл да «Толғауы тоқсан 90 жыл» деген тақырыппен әңгіме, өлең, естеліктерге бәйге, «Жанұя жарастығы» фотосуреттер конкурсы, «Қайдасың, бұрынғының бұрымдысы?» атты қыз-келіншектер арасында байқау жарияланып, олар газетіміздің бетінде көрініс табуда.
– Исатай Құндызбайұлы, журналистика саласында елеулі орныңыз бар қаламгерсіз
Бір кездері өзіңіз де алдыңғы буыннан тәлім алсаңыз, сіздің де соңыңыздан шәкірттер өсіп келеді
Жалпы, ұрпақтар сабақтастығы туралы қалай пайымдайсыз?
– Меніңше, өмірдің өзі ұрпақтар сабақтастығымен мазмұнды
«Атырау» газетінің 90 жылдық белеске шығуын да осы тұрғыдан саралағанымыз абзал
Өзімнің де алғаш еңбек жолымды осы редакциядан бастағаныма тура 30 жыл толып отыр
Арасында түрлі республикалық ақпарат құралдарында қызмет істеп келсем де, осы үштің бірінен саналатын мерзімде мен де аға буын журналистердің екі-үш толқынын көріп қалдым
ҚазМУ-дың журналистика факультетін бітіріп келген сол 1983 жылы «Коммунистік еңбек» газетінің бас редакторы Құмар Кенжеғалиев ағамыз еді
Бас редактордың бірінші орынбасары Шөпенғали Дәуенов, орынбасары Қилыбай Қуанышбаев болатын
Кейіннен бас редактор Теңдік Жауырұлы мен бас редактордың орынбасары болған Құмарғали Ғабдешов ағадан да өмірлік мол тағылым алдым.
Бір ғажабы, сол 80-інші жылдары редакцияда өңкей қаламы қарымды ер-азаматтар қызмет жасады
Атап айтқанда, Айтқали Нұрғалиев, Қабижан Сағиев, Жаңбырбай Сұлтанғалиев, Қаржаубай Сұлтанғалиев, Сансызбай Оқасов, Мұқан Көптілеуов, Тәжі Ақымов, Төлеген Берішбай, Өтепберген Әлімгереев, Мақсот Елеусінов, Әнуарбек Қосанов, Төлеген Жаңабаев, Тасмағамбет Текеев, Арынғазы Мырзағалиев, Кеңес Тұрышев, Ермек Биғалиев, Алпамыс Теміров, Мұхтасын Суханбердиев, Жоламан Бошалақов, Әбілқайыр Спанов, Әндіржан Мұқанғалиев, Меңдібай Сүмесінов, Тәкен Қозыкешов… Ал қыздардан Светлана Қайырғалиева, Бағзай Супьянова, Сара Досниязова ғана болды
Олардың ішінде Светлана мен Сара (жақында өмірден озды) қалам қарымдылығымен ерекше көзге түсіп, өзге салаларда қайраткерлік танытса, Бағзай апамыз әлі күнге дейін редакцияда бізбен бірге еңбек етіп, кейінгі буынға тәлімгерлік танытуда.
– Өткенді саралаудың өзі бүгінгіңді безбендеу мен болашаққа бағдар жасау үшін керек
Мерейлі датаның да осындай игі тұсы бар
«Атыраудың» қазіргі тынысы хақында айтарыңыз?
– Тұтас бір аймақтың ұдайғы жылнамасына айналған газетіміз 90 жылдық белесіне көтерілгенде біз де өткенімізді таразылап, болашағымызға бағдар жасап алар жауапты шақтамыз
Осы орайда бүгінгі облыстық газеттің мазмұны да, көтерер жүгі де күн санап байып, халық арасындағы абырой-беделі өсіп отырғандығы бізге зор жауапкершілік жүктейді
Жұртшылық іздеп жүріп оқитындай тартымды басылым жасауға жан-жақты мүмкіндік те бар
Баяғыдай сиясауыт пен қол терімнің уақыты өткен, компьютер мен басқа да заманауи озық құралдармен қаруланған журналистер мен баспагерлер аймақтың ғана емес, елдің, тіпті әлемнің жаңалықтарын да қас пен көздің арасында оқырманға жеткізе алады
Газеттің жеке веб-сайты да «айшылық алыс жерлерден жылдам хабар алғызған» (Ыбырай Алтынсарин) заманды әйгілеп отыр.
Оның үстіне жуырда «Атырау-ақ­па­рат» медиахолдингіне басшы болып жур­налистиканың қазанында әбден қайнаған белгілі қаламгер Төлеген Сақтағанұлы Берішбайдың келуі де жанды бастамаларға жол ашты
Журналист кадрларын даярлау, қызметкерлерге жан-жақты әлеуметтік оңды ахуал қалыптастыру, баспахана құрылымын жетілдіру бағытында жаңа жобалар қолға алынуда.
Елбасымыз Нұрсұлтан Әбішұлы ­Назарбаев өзінің биылғы халыққа Жолдауында: «…Бұл дүниеде біздің бір ғана Отанымыз бар, ол – Тәуелсіз Қазақстан… Біз болашаққа көз тігіп, Тәуелсіз елімізді «Мәңгілік Ел» етуді мұрат қылдық
«Қазақстан – 2050» Стратегия­сы – осынау мәңгілік жолдағы буындар бірлігінің, ұрпақтар сабақтастығының көрінісі
Тәуелсіз елді өз қолымен құрған буыннан басталған ұлы істерді кейінгі ұрпақтың лайықты жалғастыратынына кәміл сенемін
Бабалардың ерлігі, бүгінгі буынның ерен істері және жас ұрпақтың жасампаздығы арасында сабақтастық болса ғана біз «Мәңгілік Ел» боламыз, – деген болатын
Президенттің осы отан­шылдық рухындағы жалынды сөзі «Атыраудың» да бүгінгі буыны мен қазіргі мың-сан оқырман қауымына арнап айтылғандай сезіледі де тұрады маған
Өйткені еліміз егемендік алғанға дейін қандай шытырман жолдан өтсе, соның бәрін де айна-қатесіз жылнамалап, тарихын жазып отырған басылымның бірі де, бірегейі – біздің «Атырау» газеті.
Газетті ұстап тұратын үштағанның алдыңғы екеуі – қалың оқырман мен белсенді авторлар десек, ең басты тірек – тілшілер корпусы
Редакция аппаратындағы және аудандардағы тілшілеріміздің қаламынан туған төлтума дүниелер облысымыздың түкпір-түкпіріндегі қазақтың санасына сәл де болса сәуле шашып жатса, бізге одан артық мәртебенің керегі шамалы
Осыны жете түсінген редакциядағы қызметкерлердің қай-қайсысы да – күн демей, түн демей мігір көрмейтін жанкештілер
Бір сөзбен айтқанда, «Атырау» – ақпарат айдынында алғы күнге үкілі үмітпен, аппақ сезіммен, жалын жігермен бет алған ақ желкен!
Өтеген Нәукиев
