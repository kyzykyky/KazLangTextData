Халықаралық «Қазақ тілі» қоғамының кезекті құрылтайына орай
оның президенті, академик  Өмірзақ Айтбайұлымен әңгіме
– Өмірзақ аға, Қазақстан Рес­публикасы Үкіметінің жанында Мемлекеттік тіл саясатын одан әрі жетілдіру жөнінде комиссия жұмыс істеп жатқанынан көпшілік хабардар
Осы комиссияның кезекті бір отырысында тілге қатысты бірқатар ұсыныстарды ортаға салып едіңіз
Солардың орындалу жайы қалай?
– Рас
Көкейдегі бірқатар ұсыныстар айтылды
Ол ұсыныстар мынау еді.
Қазақстанның қазіргі жер-суларының, елдімекендерінің тарихи атауларын қайта қалпына келтіруге, қалалар мен елді­ме­кен­­дердегі көшелерді ресейлік, кеңес­тік атаулардан арылтып, қайта атауға байланысты істерді жүйеге келтіру тәртібін реттейтін арнайы нормативтік акті қабылдау;
Павлодар мен Петропавл қалаларының атауларын Қазақ мемлекеттілігіне өлшеусіз еңбек сіңірген қос ханымыз – Абылай мен Кенесарының аттарымен атау;
ұлты қазақ азаматтардың аты-жөндерін қазақ тілінің емле ережесіне сай ресімдеу мәселесін бір жүйеге түсіру;
бірыңғай тәулік бойы тек қана қазақ тілінде хабар тарататын телеарна ашу;
қазақ әліпбиін латын жазуына негіздеу жайын Елбасы бірнеше рет көтеріп, осы бағытта едәуір жұмыстар жасалған еді
Бірақ шүйіліп басталған іс сұйылып барып тынды
Әйтсе де, мемлекет қолға алмады екен деп қарапайым халық қарап жатқан жоқ
Халық ұялы телефондары арқылы СМС хабарларын латын әріптерімен жазуда, шетелдердегі қазақтармен электронды пошта арқылы хат-хабар алмасу да латын әліпбиімен іске асырылуда
Бұл жерде әркім өз білгенінше жазып жүр
Латын жа­зуын елімізде ресми түрде енгіз­бесек те, жалпы халықтың қо­лайы­на сай Ғаламтор желісінде пайда­лануына арнап латын жазулы қа­зақ әліпбиін бекітіп бергеніміз жөн секілді
Бұл жаңа әліпбидің сынақ­тан өтуіне де жақсы болар еді;
соңғы жылдары елімізде мем­ле­кеттік тілге қатысты қаншама заң бұзу фактілері, сот процестері орын алды
Алайда бұл сот процестерінде дауды сот қалай шешсе, солай шешілді
Сот процесінің өзі мемлекеттік тіл бойынша қоғамда қандай проблемалардың бар екендігін көрсетеді
Бұған арнайы талдау жасалған жоқ
Сондықтан Жоғарғы сот осыны талдап, халыққа жеткізуі керек.
Сот процестері екі нәрсені көрсетіп отыр
Біріншіден, ол осы бағытта жұмыстың жүріп жатқанын көрсетсе, ал нашар жағы бұл ретте кедергілердің де бар екендігіне дәлел болады
Міне, осы мәселені Жоғарғы соттың өкілін шақыра отырып, бірге талқылау;
«Мемлекеттік тіл туралы» заң жобасын әзірлеп, Парламентке ұсыну;
бұдан былайғы уақытта еліміз­ге сырттан келетін компьютерлік бағдарлама өнімдерінің қазақша нұсқасының болуын міндеттеу.
Міне, осы ұсыныстардың бір­қатары шешімін тапты, көпшілігі әлі ашық күйінде қалып отыр.
– Ел ішінде «Қазақ тілі» қоға­мының жұмысы бәсеңсіп қалған жоқ па?» дегендей пікірлер айтылып қалады
Бұл туралы не айтар едіңіз?
– Жасыратыны жоқ, Қоғамның Орталық кеңесі мен жергілікті ұйымдарының арасындағы байланыс біраз бәсеңдеп қалды
Бірқа­тар облыстардағы ұйымдарымыз­дың жұмысы тоқтап қалды
Түрлі қиындықтарға қарамастан, өз жұмыстарын тұрақты жүргізіп келе жатқан ұйымдардың ішінде Ақтөбе, Павлодар, Шығыс Қазақстан, Батыс Қазақстан облыстық қоғамдарды, Байқоңыр қалалық ұйымын атауға болады
Биылғы жылы Қызылорда филиалына жаңадан төраға сайлануына орай, бұл филиалымыздың да жұмысы жанданып келеді
Сондай-ақ Ақтөбе облыстық ұйы­мы биыл басшылығын өзгертті
Ұйым жетекшілігіне (проф
Ғ.Нұрышев) бұрынғы дәстүрді жаңғырта түсетін жігерлі жас маман келді
Алдағы уақытта барлық облыстық, қалалық, аудандық ұйымдарымыздың жұмысын қайта қарап, жандандырып, жүйелі жолға түсірмекшіміз
Осыған байланыс­ты Жарғыға бірқатар өзгерістер мен толықтырулар енгізгелі отыр­мыз
Соған байланысты «Қазақ тілі» қоғамының Көкшетауда өтетін құрылтайында да тиімді ұсыныстар болар деп күтеміз.
Қазір қоғам жаңарды, адам­дардың санасы өзгерді, құн­д­ы­лықтар түледі
Соған сай біздің де өз жұмысымызды өмір сұранысына орайластыра ұйымдастыруымыз қажеттігі айқын.
– Тіл секілді елдік, мемле­кет­тік маңызы бар мәселенің түйткілді жайттарын көтеруде жекелеген азаматтардың да қосып жүрген үлестері айтарлықтай
Реті келгенде олардың да еңбектерін атап өткеннің артықтығы болмас…
– Қазіргі кезде елдің жағдайы едәуір жақсарып қалды
Халық санасы өзгерді
Нарықтық қа­рым-қатынастар нық орнықты
Соның тілін түсініп, шаруасын дөңгелетіп жүргендер жеткілікті
Кәсіпкерлеріміз де көбейіп келеді
Кәсіпкерліктің тек баюды ғана мақсат тұтпай, әлеуметтік жауапкершілігі де бар екенін түсінетін саналы азаматтарымыз да көрініп жүр
Ендігі кезекте осын­дай азаматтарымыздың санын арт­­тыру, ұлт­тық, елдік мәселелерге демеушілік, қайырымдылық көмек көрсету мәдениетін кеңінен таратуымыз керек
Соның бір мысалы ретінде өзбекстандық бауы­рымыз Марс Марксұлын атау­ға болады
Бұл Өзбек­с­тан­дағы қандастарымыз­дың ұлт­тық дәстүрлерімізді ұлықтай­тын шара­ларға үнемі демеушілік жасап, азаматтық жасап жүр
Сол секілді осы Құрылтайымызға да демеушілік қолын созған азаматтар бар
Сол сияқты 20-30 мың отбасына жетекші боп елге жетелеп, оларды тиімді кәсіпке жегіп жүрген Қалыбеков Ибадулланың ісі көпке үлгі
Ол әлденеше қалада жылыжай орнатып, халықты түрлі көкөніспен қамтамасыз етіп отыр
Және оралман ағайынның бала-шағасын қазақша балабақшалар мен мектепте тәрбиелеу ісімен де түбегейлі айналыса бастаған.
Солардың қатарында Солтүстік Қазақстан облыстық сотының төрағасы Бекет Тұрғараев деген азаматты, Оңтүстік Қазақстаннан техника ғылымдарының докторы, ғалым әрі кәсіпкер Серікжан Сейітжанов деген азаматты, «Қазақ тілі» қоғамының байырғы қайраткерлерінің бірі, Павлодар Мемлекеттік университетінің ректоры Ерлан Арын деген азаматты ерекше ілтипатпен атап өткім келеді
Осындай азаматтарымыз еліміздің жер-жерінде баршылық
Бұлардың осындай елдік істері басқа да іскер азаматтарымызға жұғысты болса екен деп тілеймін.
Қоғам жұмысына жастарды тарту өте маңызды
Сондықтан Қоғамның жастар қанатын құру міндеті алдымызда тұр
Бұл ретте Ақтөбе облыстық филиалының оқушы жастар арасынан құрған «Жасұлан» оқушылар ұйымы үлгі боларлықтай.
Ыңғайы келіп тұрғанда Қоға­мымыздың бастауында, Ақмола өңірінде қазақ тілінің қанат жаюы­на көп қажыр-қайрат жұмсаған, байырғы тіл сардарларының бірі Алдан Смайылдың бүгінде Мәжілісте депутат болып, ел­дік-тілдік мүддемізді қорғауда қайрат­керлік танытып жүргенін де атауға болады
Сол секілді Алматы қаласы Алмалы аудандық «Қазақ тілі» қоғамының тізгінін ұстап келе жатқан Ғұсман Шалабаевтың да Алматы қалалық Мәслихатында депутат ретінде, қазақ тілінің жоғын түгендеп жүргенін атап айту керек
Осындай азаматтарымыздың қатары арта бергені абзал.
– Биылғы қыркүйек айының 22-де Көкшетауда «Қазақ тілі» қоғамының құрылтайы өтпек
Осы басқосуда Қоғамның алдағы уақытта атқарар міндеттері де сараланары хақ
Сонда қандай мәселелерге баса көңіл бөлінбекші?
– Ең алдымен мәселені «Мемлекеттік тіл туралы» заң қабылдауды талап етуден бастаған жөн
Осы кезге дейін бұл заңның бірнеше нұсқасы дайындалып, Парламентке ұсынылғанымен, ол ысырылып қалумен келеді
Енді бұған жол беруге болмайды
Осы заң қабылданса, соған сәйкес көптеген заңдарға мемлекеттік тілдің тынысын ашар өзгерістер мен толықтырулар енгізілуге жол ашылатын еді
Сондықтан бұл заңды биылдан қалдырмай немесе келесі жылдың алғашқы жартысында қабылдауымыз керек
Қоғам мүшелерін, тілге жанашыр азаматтарды, халық қалаулыларын осы ұсынысты қолдауға шақырамын.
Елбасы халыққа арнаған биылғы Жолдауында «Біздің міндетіміз – 2017 жылға қарай мем­лекеттік тілді білетін қазақ­с­тандықтардың санын 80 пайызға дейін жеткізу
Ал 2020 жылға қарай олар кемінде 95 пайызды құрауы тиіс
Енді он жылдан кейін мектеп бітірушілердің 100 пайызы мемлекеттік тілді біліп шығатын болады» деді.
Бұл міндетті орындау үшін биыл­дан бастап бастауышта оқитын балалардың барлығы қазақ тілінде білім беретін мектепке баруы қажет
Олай болмаған жағдайда, мұны орындау мүмкін емес
Білім министрлігі және оның жергілікті бөлімшелері Елбасының осы нақты тапсырмасын түсініп, тиісті шаралар қабылдар деп ойлаймыз
«Қазақ тілі» қоғамы және оның жергілікті ұйымдары да осы қоғамдық қадағалау, қоғамдық талап ету, қоғамдық тыңдау шарала­ры­на баса назар аударатын болады.
Білімнің көзі – оқулықта
Ал бізде қазақ тіліндегі оқулық мәселесі шешімін таппаған
Орта мектептер оқулықпен қамтамасыз етілгенімен, жоғары оқу орындарында бұл жай ушығып тұр
Осы мәселеге Қоғам мүшелері түрткі болар деген сенім бар.
Мемлекеттік тіл мәселесінде Елбасы­мыздың бастамалары мен ұстаным­дарының негізгі қолдаушыларының бірі ретінде Халықаралық «Қазақ тілі» қоға­мының алдына қойған мақса­тының келесі кезеңі елімізде тіл мәдениетін көтеру болып отыр
Қазақ тілінің мәртебесін нығайту үшін барлық қазақстандықтар мен шетелдегі бауырларымыздың қазақ тіліне деген құрметін арттыру, қазақ тілінің табиғи қалпын сақтау қоғамның күн тәртібіндегі шаралар.
Сондай-ақ Халықаралық «Қа­зақ тілі» қоғамы бөлімшелерінің алдындағы үлкен міндеттердің бірі – аймақтарда қазақ тілінің дамуына, ел ішінде тіл мәдениетін көтеруге түрткі болу, сондай-ақ аймақтардағы жер-су атауларының тарихи атауларын жаңғырту болып табылады.
Қоғам қызметінің нақты әрі жемісті болуы үшін Көкшетаудағы Құрылтайдан соң арнайы жұмыс тобын құрып, мынадай маңызды құжатты қабылдасақ дейміз
«Ха­лықаралық «Қазақ тілі» қоғамын дамыту тұжырымдамасы» мен оның алдағы жылдарға арналған даму стратегиясы».
Бұл құжат Қоғамның келесі Құрылтайға дейінгі даму жолын нақты бейнелей алуы тиіс
Құжатта көрсетілген әрбір міндеттің соңында оның орындалу мерзімі мен нақты нәтижесінің көрсеткіші, жауаптылар анық көрініп тұруы дұрыс
Бұл біздің әрбір әрекетімізді бағдарлай алуымызға, соған сай шара қолдануымызға мүмкіндік береді.
Өткен ғасырдың тоқсаныншы жылдарымен салыстырғанда еліміздің этнодемографиялық ахуалының айтарлықтай өзгер­гені белгілі
Осыған орай этно­линг­вистикалық карта жасаудың өзектілігі айқын
Бұған еліміздің Статистикалық агенттігінің деректері көмек береді
Соңғы жалпыұлттық халық санағы дерек­тері жіті талданып, со­ның негізінде Қазақстанның этнолингистикалық картасын жасау және соған сәйкес іс-шаралар жүргізуге тиіспіз.
Жалпы, тіл – жеке адамның шаруасы емес
Мемлекеттің де басыбайлы дүниесі емес
Тіл – халық қазынасы, ұлттың жаны
Тілдің мәселесі – ұлттың мәселесі
Тілдің мәртебесі – ұлттың мәртебесі, елдің мерейі
Мерейімізді асыратын да, құтын қашыратын да өзіміз
Тіл отбасынан бастау алады, отан аясында дамиды
Отбасы – өзіміз де, Отанымыз – Қазақстан
Бұл екі ұғым домбыраның қос ішегіндей тығыз бірлікте
Отбасы мен Отанның мақсат-мұраты үндессе, ісіміз береке табады, тіліміз қанат жаяды
Бастаушы болса да, қостаушы табылмаса, іс алға баса ма? Сондықтан осы екі ұстынның үйлесіміне қол жеткізу – біздің асыл мұратымыз болмақ.
– Әңгімеңізге рахмет.
Нұрперзент Домбай
