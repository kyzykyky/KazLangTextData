Ел болашағы – жас ұрпақты білім нәрімен сусындатып, қанаттарын қатайтып ұшыратын ауыл мектебі – оқу-білімнің шамшырағы ғана емес, ауылдағы мәдениет пен руханияттың ошағы
Өз міндетін жауапкершілікпен атқарып отырған білім ордаларының бірі – Алматы облысы Алакөл ауданы Жыланды орта мектеп-лицейі
Оқырман назарына аталған мектеп-лицейдің директоры Марат БИЕКЕНОВПЕН болған сұхбатты ұсынып отырмыз. 
– Марат Шыңғысұлы, бұрынғы өткен күндер мен жылдар жайын ұмыттырмай үнемі еске салып, таразылап отыратын уақыт деген төрешіміз бар ғой
Әңгімемізді өзіңіз басқарып отырған мектептің қысқаша тарихынан бастасақ.
– Біздің Жыланды орта мектебі өскелең ұрпақты тәрбиелеу мен білім беруде іргелі ізденістерімен көрініп жүрген байырғы білім ордаларының бірі
Оның іргетасы сонау 1930 жылы қаланып, алғаш 15 бала оқуға қабылданыпты
Оларға қалам ұстатқан алғашқы мұғалім Қабдіғали Тоқпейісов деген ағамыз екен
1937 жылы 7 жылдық, содан соң 1952 жылы қазақ-орыс орта мектебі атанады
Оның тұңғыш директоры – Әміреев Тәңірберген
Қазіргі үш қабатты мектептің ғимараты осы төңіректегі Төңкеріс, Майхан, Шынжылы, Көкжар сияқты ауыл халқы санының өсуіне байланысты 1976 жылы 640 балаға арнап жаңадан бой көтерген еді
Мінеки, еліміз тәуелсіздігін алғаннан кейін қайта түлеп, жаңару үстінде.
– Бүгінгі күні әр салада қызмет етіп жүрген, есімдері елімізге белгілі зиялы қауым өкілдері, ұлтжанды азаматтар шалғай түкпірдегі ауылдардан шықты емес пе?
– Біз Алакөл ауданының Қытай елімен шекаралас таудың бір қуысында жатсақ та, жүрегі елім деп соққан азаматтарымыздың арқасында уақыт көшінен еш уақытта көз жазып қалған емеспіз
Оны ауыл бейнесінен де көріп отырсыз
Мынау үш қабатты мектеп ғимаратының қаладағы осындай білім ордаларынан айырмашылығы бар ма? Іші де, сырты да мұнтаздай таза, айналасының бәрі жасыл баққа оранған, көз жауын алады
Кез келген жерде кезіге бермейтін бай кітапханасы, оқу кабинеттері түгелдей осы заманғы құрал-жабдықтармен, компьютермен қамтамасыз етілген, ғаламторға қосылған
Мұндай үздік технологиялар түсімізге кірмеген заманда да Жыланды мектебінің мәртебесі биік болыпты.
Әр жылдары осы мектепті бітірген Қайша Сейтжанова мен Ғалым Әділбаев қазақ медицинасының дамуына зор үлес қосқан профессор, медицина ғылымының докторлары
Ауылдан шыққан ең алғашқы академик, гелогия-минералогия ғылымының докторы М.Өмірсеріков, әл-Фараби атындағы Қазақ ұлттық университетінің профессоры, физика-математика ғылымының докторы Қ.Шәкенов, Т.Жүргенов атындағы өнер академиясының профессоры, режиссер, киноактер О.Кенебаев, техника ғалымының кандитаты М.Жаманбаев, қарапайым есепшіден Қаржы министрлігінің басқарма бастығына дейінгі үлкен жолдан өткен С.Мұқашев, филология ғылымының кандидаты Н.Бірбаева, физика-математика ғылымының кандидаты М.Шакенов, физика-математика ғылымының кандидаты, жоғары оқу орындарына арналған Марков үрдістерін модельдеу оқулығының авторы Р.Шакенова, филология ғылымының кандидаты А.Қоразова және басқа азаматтар бүгінде ел мақтанышы.
– Бір диплом аздық ететін, бірнеше тілді меңгеру заманы туды
Қазақтың көптеген ұл-қыздары елімізді айтпағанның өзінде шетелдерде білімін жалғастырып жатыр
Ал осының бәрі уақыт талабына сай жұмыс істей алатын, өз жұмысын ұтымды ұйымдастыра білетін, балаларға бағыт-бағдар беретін ұстаздарға байланысты ғой.
– Сұрағыңыз орынды
Бүгінгі ­заман – бәсекелестік пен жоғары технологиялар заманы
Сондықтан бізге экономикалық және қоғамдық жаңаруға сай осы заманғы білім беру жүйесі қажеттігін жақсы түсінеміз
Педагогикалық ұжымның алдындағы басты міндет те осы – білім сапасын арттыру
Оқу орны 2013 жылы мектеп-лицей болып қайта құрылған еді
Сол оқу жылында арнайы құрылған комиссияның қарауымен мұғалімдер іріктеп шақыртылды
Олардың мұнда алаңсыз жұмыс жасауы үшін осы ­ауылда туып-өскен, ұлтжанды тұлға, «Жер-су» корпорациясының Басқарма төрағасы Бауыржан Оспанов ерекше қолдау көрсетті
Мұғалімдерге арнап тұрмысқа қажетті дүние-мүлікпен жабдықталған оншақты баспана тұрғызып, жоғары жалақы төледі
Ұжымда 2 ғылым кандидаты, 1 аға оқытушы, 1 ғылым магистрі, 3 жоғары санатты маман жұмыс істейді
Бүгінде Республикадағы білім ошақтарымен, ЖОО-лармен байланыс орнатылып, оқушыларды түрлі жарыстар мен байқау­ларға қамту жұмыстары қолға алынған.
Сондай-ақ ауылда 2013 жылы Б.Оспановтың демеушілігімен ашылған мектеп-интернат бар
Физика-математика бағытында тереңдетіп оқытатын интернатта 100 оқушы білім алуда
Талантты балалар аудандық, облыстық, республикалық олимпиадаларға қатысып, жүлдесіз оралған емес.
Негізгі міндет физика-математика бағытында тереңдетіп оқыту
Сол мақсатпен тест арқылы оқушылардың білімдерін анықтап, жан-жақтан талантты балалар қабылданады
Оқушылар ауданды, облыстық, республикалық олимпиадаларға үнемі қатысып, білімдерін шыңдайды
Оларды қаржыландыру жағын түгелдей ­Бауыржан Оспанов ағамыз өз мойнына алған
Ол кісі бізге тек білім беріңдер, балаларды оқытыңдар дейді
Сондықтан интернаттағы балалардың білімі мұғалімдердің жіті бақылауында.
Ондағы тәрбиешілер де балалардың білімдерін қадағалап отырады
Оқу кабинеттері түгелдей заманауи құрал- жабдықтарымен, компьютермен жабдықталған
Мектепте мультимедиа кабинеті жұмыс істейді
Мұнда 45 мұғалім еңбек етеді
Олардың барлығы да жоғары білімді
Оның ішінде жоғары санатты 7, бірінші санатты 12 мұғалім бар
Физика-математика ғылымының кандидаты, доцент М.Шәкенов, қазақ елінің үздік ұстазы төсбелгісінің иегері Т.Досаева, осы оқу орнында 35 жылдан бері қызмет атқарып келе жатқан үздік ұстаз К.Әбдірахманова, Ы.Алтынсарин атындағы төсбелгінің иегері – И.Ақышев, алғашқы әскери дайындық пәнінің мұғалімі Б.Ақтымбаев, Ы.Алтынсарин атындағы төсбелгінің иегері Б.Бодарбаева, ҚР Білім беру ісінің үздігі Р.Ағынтаева, жоғары санаттағы тарих пәнінің мұғалімі Б.Кенжебаева, ҚР Білім және ғылым министрлігі Құрмет грамотасының иесі А.Әдікова, республикалық математика пәні мұғалімдер байқауының жүлдегері Н.Сүйінәлі өз мамандықтарының нағыз шеберлері
Мектепте тоқсан сайын ата-аналармен бас қосу жиналыстары өтеді
Онда әртүрлі ұсыныс пікірлері айтылады, оқушылардың дайындық деңгейлері мен үлгеріміне көп мән беріледі.
Шәкірттеріміздің жақсы табыс­тарға қол жеткізулеріне әртүрлі үйірмелерге белсенді қатысуы да көп көмегін тигізуде.
– Үйірме жұмыстарына да тоқталып өтсеңіз?
– 2015 жылы мектеп-лицейімізде робот техникасы үйірмесі жұмысын бастаған еді
Оқушылар алғашқы электронды құрылғылардан бас­тап, кейін күрделі электронды құрылғылар жобалауға көшті
Атап айтсақ, қашықтықтан басқарылатын көлік, су көлемін анықтайтын ­насос, жаңа жылдық жарқырауықтар… Ал 2016 жылдан бастап «Lego Mindstorms Egucatuon» жинағымен танысып, робот техникасы бойынша өтетін олимпиадаға дайындалуда
Бұл үйірмеге 5-10 сынып оқушылары қатысады
Олар математика, физика және информатика пәндерінен алған білімдерін ұштастырып, элек­тронды құрылғыларды бағдарлама­лауды үйренеді.
Оқушыларымыз өнер жағынан да алдына жан салмайды
«Жыланды қалай екен?» атты әзілқойлар мен тапқыштар командасы 2015 жылы Астана қаласында өткен «Маусымашар-2015» фестивалінің қорытындысы бойынша аймақтық лига ойындарына берілген жолдаманы жеңіп алса, 2016 жылы Алматы облыстық «Жайдарман» маусымашарына қатысып, алғыс хатпен марапатталды.
– Жыланды ауылының жастары спорт пен өнерде де осал емес екен ғой…
– Ауылымыздың көркіне айналған Мәдениет үйінің іші ән мен күйден бір арылмайды
Әжелер ансамблі осы өңірдегі бүкіл жастардың тәрбиешісі
Кейінгі 2-3 жылдың көлемінде ғана қазақ әншілерінің ақсақалы, халық әртісі Н.Нүсіпжанов, көрнекті композитор А.Қоразбаевтан бастап, «Жігіттер» тобы, Қ.Нұртас секілді танымал әншілер, айтыс ақындары өз өнерлерін көрсетті.
Жастарымыз өнерден де, спорттан да құр алақан емес
Мәселен, аудандық «Әнші балапан» байқауының жеңімпаздары Ж.Орымбаева мен А.Қалабаева мектебіміздің мақ­танышы
Таяуда Алматыдағы «Қазақ­концерт» залында өткен Республи­калық өнер байқауында көркемсөз оқудан Е.Оңдабаев пен А.Абашев, эстрадалық вокалдан А.Маратқызы мен Е.Рысбек бірінші орын, ал А.Қалабаева бас жүлдемен оралды.
2010 жылы ауылымыздың 80 жылдығына орай мәдениет үйінің жанынан үлкен спорт кешені салынған еді
Соның арқасында бокс, самбо, күрес, дзюдо сияқты спорт түрлері жақсы дамып келеді
Аядай ғана ­ауылдан шыққан талай спортшыларымыз аудан мен облыс қана емес, республикалық, халықаралық жарыстарға қатысып, елімізді қуантып жүр
Солардың бірі, мектебіміздің түлегі, 2013 жылғы Азия және әлем чемпионы, 2014 жылғы Азия ойындарының жеңімпазы, халықаралық дәрежедегі спорт шебері, Қазақ ұлттық құрама командасының мүшесі Жәнібек Әлімханұлының бокстағы табысы ерекше
Сондай-ақ С.Көпшікбаев самбо күресінен жасөспірімдер арасында республиканың күміс жүлдегері, оның інісі Самат қола жүлдегер атанды
Ағайынды екеуі де спорт шебері
2015 жылы жасөспірімдер арасында дзюдо күресінен өткен Қазақстан біріншілігінде Н.Тоқтасынов 90 келі салмақта алтыннан алқа тақса, 100 келі салмақта үшінші орынды ­Мадияр Шәкенғалиев алған еді
Бұл біздің жастарымыздың кейінгі 5-6 жылда ғана қол жеткізген табыстары
Ауыз толтырып айтатын жетістіктеріміз көп.
– Әңгімеңізге рақмет
Осы заманға сай ой-өрісі кең, алғыр да жүректі, білімді де білікті, жас ұрпақты тәрбиелеу жолында еңбек етіп жүрген мектеп ұжымына зор табыс тілейміз.

Жыланды орта мектебі өскелең ұрпақты тәрбиелеу мен білім беруде іргелі ізденістерімен көрініп жүрген байырғы білім ордаларының бірі
Оның іргетасы сонау 1930 жылы қаланып, алғаш 15 бала оқуға қабылданыпты
Оларға қалам ұстатқан алғашқы мұғалім Қабдіғали Тоқпейісов деген ағамыз екен
1937 жылы 7 жылдық, содан соң 1952 жылы қазақ-орыс орта мектебі атанады
Оның тұңғыш директоры – Әміреев Тәңірберген
Қазіргі үш қабатты мектептің ғимараты осы төңіректегі Төңкеріс, Майхан, Шынжылы, Көкжар сияқты ауыл халқы санының өсуіне байланысты 1976 жылы 640 балаға арнап жаңадан бой көтерген еді
Мінеки, еліміз тәуелсіздігін алғаннан кейін қайта түлеп, жаңару үстінде

Сұхбаттасқан
 Аманжан Еңсебайұлы, 
Қазақстан Жазушылар одағының мүшесі, Қазақ радиосының ардагері, 
ҚР Мәдениет қайраткері
