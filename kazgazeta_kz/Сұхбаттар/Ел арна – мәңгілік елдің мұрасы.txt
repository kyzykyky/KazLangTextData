Наурыз айында отандық көркем және деректі фильмдер көрсететін «Ел арна» өз жұмысын бастады
Бүгінде арнаның жеке сайты да бар
Аптасына жеті күн, 24 сағат бойы көрермендерге қызықты драмалар мен телехикаялар ұсынуда
Осы ретте «Ел арна» телеарнасының Бас редакторы  Рыскүл Аманбековамен әңгімелескен едік. 
– Отандық кино туындыларды көр­сететін арна ашу идеясына тоқталсақ
Бүгінгі қоғам үшін мұндай арнаның қан­шалықты маңызы бар?
– Соңғы жылдары отандық кино саласы қарқынды дамып, көрерменнің қазақ фильмдеріне деген сұранысы артты
Сонымен қатар қазіргідей технология заманында жастарымыздың көпшілігі теледидарға көбірек назар аударатын болды
Сол себепті еліміздің Ақпарат және коммуникация министрлігі отбасы мүшелерінің барлығы бірге тамашалайтын, ұлттық құндылықтарымызға сай келетін, рухани байлығымызды насихаттайтын, тек өзіміздің режиссерлер түсіріп, өз актерлеріміз сомдаған, яғни отандық көркем және деректі фильмдер көрсететін арна құруды тапсырды
«Хабар» агенттігі тыңғылықты дайындықтан соң, наурыз айының соңында ескі атаумен жаңа арнаны эфирге қосты.
Телеарнаны «Ел арна» деп атауы­мыздың басты себебі – елдің, халықтың арнасы болсын деген ниеттен туған ой
Көрермендер арна арқылы соңғы жүз жылдағы ең қызықты және ең үздік картиналарды тамашалауда
Шәкен Айманов, Сұлтанахмет Қожықов, Мәжит Бегалин, Ораз Әбішев сияқты белгілі кино өнері қайраткерлерінің туындыларын көрсету арқылы жас­тарды отаншылдыққа, патриотизмге тәрбиелегіміз келеді
Сондай-ақ ескі дүниелерді ғана ұсынумен шектелмей, жас кинорежиссерлердің туындылары да эфирге шығады
Телехикая­лар түсіруге бекінген, ізденісте жүрген дарынды жастарға үлкен мүмкіндік беріледі.
– Тек өзіміздің киноларымызды көр­се­туге қазақ киносының қоры жеткілікті ме?
– Әрине, еліміз жақсы, сапалы кино­ларға кенде емес
Біз көрермендердің сүйіспеншілігіне бөленіп қана қоймай, кәсіби киносыншылардың жоғары бағасына ие болған ең үздік туындыларды таңдадық
Эфир уақытының 80 пайызы толықметражды киноларға тиесілі
Яғни көрермендер заманауи туындыларды, қазақ киносының алтын қорынан алынған, халықаралық кинофестивальдерге қатысқан және жүлдегер фильмдерді тамашалауда
Эфирде деректі киноға да ерекше орын берілді
Өйткені арнаның міндеті – кинематографтағы аталмыш жанрдың қалың көрерменге жол тартуына ықпал ету
Осы орайда, еліміздің бай тарихи-мәдени мұрасын дәріптейтін тартымды тележобалар арна аудиториясының назарына ұсынылуда
Осы ретте 80 жылдан аса тарихы бар «Қазақфильм» киностудиясымен тығыз байланыс орнады
Сонымен қатар «Хабар» агенттігі құрылғаннан бері түсірілген мыңнан аса бөлімді құрайтын туындылар мен ондаған жаңа фильмдеріміз бар
Агенттік арналарынан бөлек, отандық өзге де телеарналармен жұмыс жасайтынымызды айта кеткіміз келеді.
– Телеарнаға туындылар қалай таңдалады?
– Фильмдерді іріктеу барысында сапасына, мазмұны мен мәніне көңіл бөлеміз
Ұлттық құндылықтарымызды дәріптейтін, жастарға тәрбие, үлгі боларлықтай дүниелерге баса назар ­аударылады.
– Әңгімеңізге рақмет!
Әңгімелескен 
Гүлнұр Өтжанқызы
