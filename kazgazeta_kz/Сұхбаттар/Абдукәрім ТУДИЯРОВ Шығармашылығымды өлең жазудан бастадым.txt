Журналистика саласында өз ісінің шынайы шеберлері, кәсіби мамандары аз емес
Олардың есімдерін оқырмандары жақсы біледі
Жазғандарын үлгі тұтады
Журналист – тұлға
Журналист – ел азаматы
Олай болса, осындай тұлғалармен бір сәт жүздесіп, ой-пікірлерін тыңдау да бір ғанибет
Жуырда қарымды қаламгер, белгілі журналист Абдукәрім ­ТУДИЯРОВПЕН жүздесіп, әңгімелесудің сәті түскен еді.
– Абдукәрім аға, әңгімеміздің әл­қис­сасын өзіңіздің туып-өскен жеріңізден бастасақ
Сондай-ақ алғашқы қалам тербеген сәттеріңіз туралы сыр шертсеңіз.
– Мен 1937 жылы 12 маусымда Алматы облысы Панфилов ауданы ­Надек ауылында көп балалы отбасында дүниеге келдім
Балалық шақтағы жыл­дарымыздың қиындығына қарамастан оқу оқып, білім алуға ұм­тылдық
Бас­тауыш мектепті тәмам­даған соң арасы әрі қарай оқуымды 7-8 шақырым­дық жердегі Педжим ауылында жалғас­тырдым
Жазуға әуестігім сол кездері басталды десем болады, өйткені ­поштадан газет-журналдар алып, ауыл оқырманда­рына жеткізіп, курьерлік қызмет те атқардым
Балалық шақтың кіршіксіз таза кездері, қиял мен арман, ой мен мақсат – тырнақалды өлеңдеріме арқау болып, балаң туындыларым аудандық газетте жарық көре бастады
Мұғалімдерім, дос-жарандарым, ағайын-туыстар жылы лебіздерін білдіріп, қанаттандарды
Жазғаның газет бетінде жарық көргенде сенен асқан дана адам жоқтай шабыттанып жүретінбіз
Мақтау сөз естіп, көңіліміз өсіп, әрі қарай қағаз бен қаламды серік етіп, ойыңды өрнектеп түсіруге, өз әсеріңмен бөлісуге машықтанатынмын
Жоғары сыныптарды Жаркен қаласындағы Молотов атындағы (қазіргі Ы.Алтынсарин атындағы) қазақ орта мектебінде бітірдім
Мұнда келгенде де жазуға ден қойып, қызыға бастадым.
– Бозбала кезіңізде жас ақын-жазушылардың республикалық кеңесіне қатысқан екенсіз
Осы бір сәтті еске алыңызшы
Қалай болып еді?
– 1956 жылы Алматыда республи­ка­лық жас жазушылардың кеңесіне шақырту алдым
Шақыртуды Қазақстан Жазушылар одағының төрағасы өзі қол қойып жіберіпті
Қуанышымда шек болмады
Алматы деген қаланы естігенім болмаса, көрген емеспін
Еліміздің түпкір-түкпірінен жас өрендер жиналған керемет кездесулер болды
Сонда өмірінде алғаш рет аты мен даңқтарына сырттай қанық болып жүрген Мұхтар Әуезов, Сәбит Мұқанов, Ғабит Мүсірепов, Әбділда Тәжібаев, Изім Исәндәров, ­Хизмет Абдуллин, Илия-Бахтиялармен жүзбе-жүз көріп, мәз болыстық
Олар біз сияқты жас қаламгерлерге ақыл-кеңестерін айтып, бағыт-бағдар сілтеді
Республикалық кеңес­тен шығармашылығымызға жақсы азық алып қайттым
Атақты ақын-жазушыларды көру ерекше әсер сыйлайды екен
Сапардан келгеннен кейін Сауытжан Маматқұлов деген жерлесіме дәптерге төрт шумақ өлең жазып бердім
«Сенің қолыңнан жазу келеді, жаза түс» деген тілегімді білдірдім
Кейін ол үлкен ақын, қаламгер болды
Ұйғыр поэзиясының жұлдызы атанды
Жазушылар одағында жұмыс істеді
Оның мен ­туралы жазған бір мақаласы бар
Сонда былай дейді: «Мен қай дәрежедегі ­жазушы болмайын, «Сенің ұстазың кім?» дейтін болса, мен үлкен сеніммен «Менің ұстазым – Абукәрім Тудияров» деп айтамын» деп жазған.
– Мектепте оқып жүрген кезіңізде өзіңізге қамқорлық танытқан азаматтар болды ма?
– Әлеуметтік тұрмыс-жағдайымыз ауырлау кез-тұғын
Бойымдағы білімге деген құштарлығымды сезіп, талабымды қайтармай, Жаркент қаласындағы Молотов мектебіне, сондай-ақ мектеп жанындағы интернатқа қабылдат­тырған мектеп директоры Жақсыбай Исаев деген азаматтың жақсылығын әлі күнге дейін ұмытпай, ілтипатпен, құрметпен есіме алып жүремін
Маған қамқорлығын танытып, сапалы білім алуыма мүмкіндік жасады
Тәлім-тәрбие берген ұлағатты ұстаздарым да көп болды
Бәрі де жүрегіміздің төрінде ерекше орын алады
Егер де өмірде азды-көпті жетістікке жетіп, халыққа адал еңбек етсек, соның негізінде мұғалімдеріміздің бойымызға сіңірген көптеген қасиеттері жатыр деп зор сеніммен айта алар едім
Оқушы кезімде қаламға ден қойып жүрсем де, жоғары білімді тарих мамандығы бойынша алуды қаладым
Солай деп алдыма мақсат қойдым
Ол кездегі талап бойынша, оқуға түсу үшін екі жыл еңбек тәжірибең болуы керек
Екі жыл аудандық газетте жұмыс істеген соң ҚазМУ-дың тарих факультетіне түстім.
– Неліктен тарихты таңдадыңыз?
– Жастайымнан өлең, мақалалар жазып жүрсем де, тарих пәні оқушы ке­зім­нен қызықтыратын
Бір тақы­рыпты зерттегенді жақсы көретінмін
Оның үстіне журналистика мен тарих та бір-бірінен алшақ емес
Дипломдық жұмысым «Шыңжандағы аграрлық реформа» деп аталды
Бұл тақырыпты жан-жақты зерттеп, ұзақ уақыт бойы мұрағаттарда отырып, тың деректер тауып, сәтті қорғап шықтым
Бұл аймақтарда шығатын басылымдар­дың барлығы араб әліпбиімен жазыл­ғандықтан бір аптаның ішінде осы жазудың оқылуын меңгеріп алдым
Диплом қорғаған кезде қойылған сауалдарға нақты жауап беріп, жоғары бағаға ие болдым.
Университетті тәмамдаған соң аудандық газеттің басшылары жұмысқа шақырды
Алдымен, бөлім бастығы, одан көп ұзамай редактордың орынбасары қызметін атқардым
Сонымен қатар бастауыш партия ұйымына жетекшілік еттім
Газетте қызмет жасаған 20 жыл ішінде тәжірибелі журналистер – Нур Қурбанов, ­Елжас ­Бейсебеков, ­Тудахун ­Машрапов, Жақып ­Заманбеков, ­Тұрсын Әлпейісов, Сейітқазы Бақберов тәрізді азаматтармен әріптес болдым
Аға буын өкілдерінен журналистік мамандықтың қыр-сырын үйреніп, тәлім алдым
Қоғамдық жұмыстарға да белсене араластым
1973 жылы аудандық кеңестің депутаттығына сайландым.
– Еңбек жолыңыздың маңызды бір белесі ретінде «Уйғур авази» газетіндегі қызметіңізді айтсақ болатын шығар.
– Иә, дұрыс айтасыз
1979 жылы республикалық «Коммунизм туғи», (қазіргі «Уйғур авази») газетіне ша­қырту алып, ауылшарушылық бөліміне жетекшілік еттім
Содан кейін газеттің идеология, партия және саяси істер бөлімінің меңгерушісі болып қызмет істедім
Ұзақ жылдар бойы редакциядағы бастауыш партия ұйымының хатшысы болдым
Ол кездерде ­газетке хат-хабар аз келетін еді
Содан мекеме басшыларына, аудандық, қалалық партия комитеттеріне, бөлім жетекші­леріне, қала әкімдеріне, облыстық коми­теттер­дің бірінші хатшыларына хат жазып, өздерінің атқарып жатқан жұмыстары жөнінде мақала жазып берулерін сұрадық
Нәтиже болды
Көп ұзамай материалдар келе бастады
Сұхбаттар жарияладық
Бір жыл ішінде бөлімге мыңнан астам хат келетін болды
­Редакция қоржыны әртүрлі мате­риалдармен толыға түсті.
1992 және 2009 жылдары арасында «Уйғур авази» газетінің алғаш Талдықорған облысы (қазіргі Алматы облысы), одан кейін Панфилов ауданы бойынша меншікті тілшісі болдым
Тәуелсіздіктің алғашқы кезеңдерінде еліміз әлеуметтік-экономикалық қиыншылықтарды бастан кешкен уақыт еді ғой
­Аудан бойын­ша газеттің таралымын көбейтуге күш салдым
1992 жылы таралымы мың дана болса, 2009 жылы 3100 данаға жетті
Оқырмандар арасында газетімізді насихаттап, жақсы мақалалар жазып, жұртшылықпен кездесулер өткізетін едік
Басылым бетінде елге еңбегі сіңген азаматтардың өнегелі өмірлерін үлгі етіп, насихаттадық
Қоғамдағы маңызды оқиғаларға да қалам тербедік
1991 жылы 10 желтоқсан айында өз жұмысын бастаған Қазақ Жоғарғы Кеңесінің жетінші сессиясына «Уйғур авази» газетінің парла­менттегі тілшісі ретінде қатысып, ел Тәуелсіздігінің жарияланған сәтіне куә болдым
Елбасының Президент болып сайланғанын, өзге де жаңа­лықтар мен қуанышты сәттерді газет оқырмандарына күн құрғатпай таныстырып, жариялап отырдық.
– Шығармашылық жетістіктеріңіз қандай?
– Осы уақытқа дейін бес кіта­бым жарық көрді
«Уйғур авази», «Азия бүгін» газеттері мен «Интизар» және «Әхбарат» журналдарында мақала­ла­рым жарық көріп тұрады
Шығармашы­лық­тан қол үзген жоқ­пын
Жазуымды жалғастырудамын
Баспасөз саласындағы 50 жылдан астам еңбегім мемлекет тарапынан лайықты бағаланып, көптеген марапаттарға да ие болдым
1987 жылы әлеуметтік-экономикалық дамуды жеделдету міндеттерін шешуге белсенді үлес қосқаным үшін Қазақ ССР Жоғары Кеңесінің Құрмет грамотасымен, үш рет Мәдениет және ақпарат министрлігінің Құрмет грамотасымен марапатталдым
1996 жылы таңдаулы журналистік жұмыстарға жарияланған республикалық бәйгеде жеңімпаз атанып, Қазақстан Журналис­тер одағының сыйлығына, 2009 жылы Қазақстанның Құрметті журналисі деген атақ берілді
Журналистика саласындағы іні-қарындастарым Абдукәрім аға деп сыйлап, құрметтеп тұрады
80 жасыма орай әріптестерім құттықтау мақа­лалар жазып, ізгі лебіздерін білдіруде
«Уйғур авази» газеті менің өмірім мен шығармашылығымды көрсетіп, бет арнады
Барлығына айтар алғысым шексіз.
– Әлі күнге дейін жазуды серік етіп келеді екенсіз…
– Жаратылысым, болмысым солай шығар – шаршауды білмеймін
Таңертең ылғи да жаяу жүремін
Жас кезімнен қалыптасқан дағдым солай
Жұмысқа жаяу барып, жаяу келетінмін
Кешігу деген менде болмайтын
Сол дағды, сол әдет бойыма жастайымнан сіңген
Осы жасқа келсем де, бұрынғы қалпымнан көп өзгере қойған жоқпын
Қызметтегі әріптестерім менің жұмысқа ерте келетінімді меңзеп өзара қалжыңдасып айтады екен: ­«Абдукарим ағаға шаруашылықтардың басшысы болу керек еді» деп
Өйткені олардың жұмысы ерте басталады ғой
Сол айтпақшы, уақытты бағалаймын
Оны босқа өткізгім келмейді.
– Өзіңіздің жолыңызды үлгі тұтқан жас журналистерге қандай ақыл-кеңесіңізді берер едіңіз?
– Қазіргі заманда барлығы дамыған, бүкіл техника құралдары бар ғой
Ол жағынан қиындық жоқ
Тек қабілет керек, ақыл керек, еңбек ете білуің керек
Айтайын дегенім, журналистердің іссапарға жиі шығып тұрғандары дұрыс
Кезінде біз көп шығатын едік
Әр сапар сайын жаңа адамдармен танысасың, ерекше тағдырлы кейіпкерлеріңді кездестіресің
Көкірек көзің ашылады, өмірді көресің
Өзің жазған кейіпкерлеріңмен туысқандай болып кетесің
Журналистика керемет мамандық қой
Ең бастысы, өз кәсібіңе адал болсаң, жақсы нәтижелерге қол жеткізесің.
– Отбасыңыз туралы айта кетсеңіз.
– Жұбайым Хажарбиби екеуіміз екі ұлы, екі қыз тәрбиеледік
Бәрі де жоғары білім алып, маман ретінде еліміздің дамуына үлестерін қосуда
Немерелеріміз де оқу озаттары
Құдайға мың да бір шүкір, ел қатарлы өмір сүріп жатырмыз
Тағдырыма ризамын
Өмірімізге налымаймыз
Өмірді мазмұнды, қызықты өткіздік деп айта аламын
Француздардың атақты ғалымы Вольтердің кәрілік туралы айтқан мынадай бір сөзі бар екен: «Кәрілік жалқау адам үшін ауыр жүк, ашуы жаман адам үшін қаһарлы қыс, шығармашылық адамдары үшін өнім алатын кез» дейді
Міне, сол өнім алатын, астық жинайтын кездеміз
О бастағы мақсатым – халыққа қызмет ету болды
Сол арманым-мақсатыма жеттім-ау деп ойлаймын
Үлкен дәрежедегі орден немесе наградалар алмасақ та, мен үшін халықтың алғысынан асқан марапат жоқ деп айтамын.
– Сұхбатыңызға рақмет!
Сұхбаттасқан 
Дәуіржан Төлебаев
