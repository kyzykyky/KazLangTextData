Еліміздегі байырғы театрлардың бірі, 80 жылдық тарихы бар Махамбет атындағы Атырау облыстық академиялық қазақ драма театры Алматыға гастрольдік сапармен келді
Академиялық атақ алғаннан кейінгі алғашқы өнер сапарын Алматыдан бастаған театр гастролінің салтанатты ашылу рәсімі М.Әуезов атындағы Қазақ мемлекеттік академиялық драма театрында өтті
«Рухани жаңғыру» бағдарламасы және Астананың 20 жылдығы аясында өтетін бұл сапар барысында алматылық көрермендерге Иран-Ғайыптың «Сүйінбай» атты драмалық эпосы, Шыңғыс Айтматовтың «Мәңгүрт», «Бетпе-бет», Рахымжан Отарбаевтың «Бас» атты драмалары, Есенжол Домбаевтың «Келін» атты мұңды комедиясы және Редьярд Киплингтің кішкентай көрермендерге арналған «Маугли» ертегісі ұсынылмақ
Осыған орай театрдың бас режиссері, Қазақстан Театр қайраткерлері одағының мүшесі Мұқанғали ТОМАНОВПЕН бірегей өнер ордасының кешегісі мен бүгіні жайында әңгімелескен едік.
– Қазақ театр өнерінде өзіндік орны бар Махамбет театрының академиялық мәртебеге ие болуымен құттықтаймыз
Осы орайда театр туралы қысқаша айтып берсеңіз.
– 1938 жылы негізі қаланып, 1969 жылы Махамбет Өтемісұлының есімі берілген Атырау облыстық театры елі­міз­дің маңдайалды театрларының бірі екені белгілі
Өнер ошағы кезінде батыс өңірдегі Ақтөбе, Орал, Атырау қала­­ла­­рындағы музыкалық-драма отау­­ла­ры негізінде құрылған
Алғаш шы­мыл­­дығы М.Әуезовтің «Түнгі сарын» қойылымымен ашылып, кейін ұлы жазу­шының «Абай», «Қарагөз», «Қарақыпшақ Қобыланды», «Еңлік-Кебек», «Айман-Шолпан» және т.б
клас­сика­­лық туындылар театр ре­пертуа­рының өзегін құрады.
Театрдың іргетасын қалаған Қ.Төлеков, Қ.Доғалақов, ­Ж.Ма­напо­ва, З.Сүлейменова, Ы.Иман­құлов, ­Ш.Зұл­қашев сияқты аға буын өкілдерінің ерен еңбегімен көр­кемдігі жоғары тың дүние­лер қойылып, кәсіби өнер ұжымы қалыптасты
Әр кезеңде театрымызда Ж.Шанин, Ш.Гатаулин, А.Есенбаев, М.Қамбаров, А.Тоқпанов, Қ.Жетпісбаев, Мен Дон-Ук режис­сер­лік қызмет ат­қарды
Соңғы жылдары да театр үлкен белес­терге жетті
Шет елдерге гастрольдік сапарларға ша­қыртулар алды
Өткен жылы 25-ші рет өткен республикалық театр фес­тивалінде бірінші орынға ие болды
Міне, осындай үлкен еңбектің ар­қасында өнер ордасы шарықтап дамып бү­гінгі академиялық мәртебесіне жетіп отыр.
– Репертуар – театрдың айнасы дейміз
Ендеше алматылық көрермен­дерге қандай қойылымдар ұсынылмақ?
– Театр репертуарында класси­калық және қазіргі заманғы көптеген туындылар бар
Қазіргі таңда ака­демиялық атағына сай репертуарды байыту жағы қолға алынуда
«Абай» сияқты дәстүрлі қойы­­лымдармен қатар эксперименттік бағыттағы заманауи қойылымдар да сах­на­ланбақ
Яғни театрдың биік мәрте­бе­сіне қарай жауапкершілік те күшейе түскенін сезінеміз.
Алматылық көрерменге ұсыныла­тын дүниелеріміз де қомақты
Иран-Ғайыптың «Сүйінбай» атты драма­­лық эпосы (режиссері Мұрат Ахманов) қазақ айтыс өнерінің бір діңгегі – Сүйінбай Аронұлы­ның ғибратты ғұмырынан бір үзік сыр шертеді
Қойылымда басты рольді Нұрбек Съезхан деген актеріміз сом­дайды.
Театр репертуарындағы Шыңғыс Айтматовтың әйгілі «Найман Ана» аңызы желісі бойынша сахналанған «Мәң­гүрт» драмасы (режиссері Гүлназ Қамысбаева) бүгінгі замандағы мәңгүрттерді де аяусыз сынайды
Ал белгілі жазушы ­Есенжол Домбаевтың «Келін» атты мұңды комедиясының желісі ұрпақ тәрбиесіне жауапты келіндердің өмірдегі орны төңірегінде өрбиді
Қойылымда үш ұрпақ өкілдері – соғысқа кеткен күйеуінің отын өшірмей, соңына дейін шаңырағын сақтаған келін мен қазіргі келіндерді көруге болады
Спектакльде үлкен келінді Динара Дәлібаева, ортаншы келінді Нұршат Аралбай және кіші келінді Гүлнұр Қайырлиева сомдайды
Көрермендерді бір мұңайтып, бір күлдіретін шығарма жастарға терең ой салады
Бүгінгі қоғам­дағы кемшіліктерді қозғайды
Қыз тағдыры – отбасы тағдыры, қала берді бүкіл елдің ортақ мәселесі екендігін айғақтайды.
Шыңғыс Айтматовтың «Бетпе-бет» драмасының да (режиссері Мұқан ­Томанов) тағылымы терең екені күмәнсіз
Өмір туралы ойландыратын бұл қойылым Ұлы Отан соғысы кезіндегі оқиға туралы баяндайды
Рахымжан Отарбаевтың рухани құндылығы терең «Бас» атты драмасы (режиссері Жанат Телтаев) бүкіл өмірін елге, халқына арнаған жаужүрек ақын Махамбет батырдың тағдырлы тұлғасын арқау еткен.
Сондай-ақ Редьярд Киплингтің «­Маугли» ертегісі табиғат пен адам­заттың жақындығын баяндай отырып, балаларды батылдыққа баулитын тағылымды шы­­ғарманың бірі
Қойылым бүгінгі за­ман­ның өзекті мәселелерін де қамтып өтеді.
– Кезінде көрермен театрға Қалибек Қуанышбаев, Серке Қожамқұлов сияқты өнер саңлақтарының ойынын тамашалау үшін арнайы барады екен
Қазір мысалы М.Әуезов атындағы театрға Асанәлі Әшімовті көру үшін баратындар бар
Олай болса Махамбет театрының көрермен көзайымына айналған актерлері туралы айта кетсеңіз.
– Заман өзгерген соң адамның та­нымы да, талғамы да өзгеретіні хақ
Қазіргі көрерменнің көзқарасы мен талап-тілегі мүлде басқа
Жалпы көрер­мен атаулы театрға рухани нәр алу үшін, биік өнерді көру үшін келеді ғой
Атырау облыстық театрында да шебер актерлар жеткілікті
Бақытжан Өтеғалиев, Айгерім Қабдешева, Мырзабек Макулов және басқа да танылып келе жатқан талантты актерларымыз бар
«Сүйінбай» атты қойылымда қырғыз жырауы Қатағанды ойнаған Асхат Мұсағалиев осы ролі үшін биылғы «Сахнагер-2018» Ұлттық театр жүлдесінің «Үміт» аталымында жеңімпаз атанғаны да біз үшін мақтаныш.
– Руханият ордасы ретінде театр өз көрермендеріне қандай дүниелерді ұсынуы керек деп ойлайсыз?
– Меніңше, заман қалай өзгерсе де адами құндылықтар ешқашан жойылмайды
Өзге елдер өнер мен мәдениет саласында тек өз құндылықтарын дәріптеуге баса мән беріп отырғанда, біз де өз халқымызға керек дүниелерді ғана ұлықтауға тиіспіз
Мысалы қазір «Қыз Жібек» секілді классикалық қойы­лымдарды жаңғыртып, заман талабына сай деңгейде ұсыну керек
Сол сияқты шетелдік қойылымдарды да өзімізге лайықтап, ұлттық мүдде тұрғысынан қарауға басымдық берілсе деймін.
– Режиссер ретінде спектакль қойған кезде басты ұстанымыңыз қандай?
– Мен әрбір қойылымда адамның сыртқы келбетінен бұрын жанына үңілуге, ішкі жан дүниесін ашуға баса мән беремін
Көпшілік адамдар қазір өз өмірінде не болып жатқанын ешкімге, тіпті жақындарына да білдірмейді
Міне, мен соны ашып көрсетуге тырысамын
Бұл ретте ұзын-сонар монологтар емес, эмоция, пластикалық шешімдер арқылы ішкі көңіл-күйді жеткізу маңызды
Жалпы театр деген синтездік өнер ғой, сондықтан біздің қойылымдарда ән мен күй, би, сезім, барлығы қатар жүреді.
Гастрольдік сапардың басты мақсаты – академиялық атақ алған Махамбет театрының өнерін таныстыру, көрсету болғандықтан көрермен көңілінен шы­ғуға барымызды саламыз
Алматылық зиялы қауымның ой-пікірі біз үшін маңызды.
Бүгінгі күні өнер ошағы өз тарихын­дағы жаңа белеске көтеріліп отыр
Театр деген үнемі өзгеріп, дамып отыратын құбылыс тәрізді, сондықтан нағыз шығармашылық ізденістер мен жетістіктер алда дегім келеді.
– Әңгімеңізге рақмет.
Әңгімелескен
Дина Имамбаева
