Ахат Жақсыбаев, жазушы:

«Нағыздың нығызы»
Әдебиетте үзеңгі қағыстыра, әзіл-қалжыңы жараса,  қатарласа «шауып» келе жатқан қаламгер досын жазушы Тұрсын Жұртбай осылай атайды
Байқасақ, бұл — баға
 Баға болғанда да, бестік баға
Біздің бұл кейіпкеріміз – оқырманына «Менің достарым», «Қайырлы таң», «Бозарал» повестерімен, «Егес», «Бөгет», «Қорған», «Қайтпас қайсар» романдарымен танымал қаламгер Ахат Имантайұлы Жақсыбаев
Сондай-ақ «Жаны жайсаң жақсылар» атты естелік кітабымен де талай жүректерге жылу таратқан жазушының қаламгерлік қыры әдеби сында да жоғары бағасын алды
Шығармалары өзге тілге аударылып қана қойған жоқ, өзі де аудармамен айналысып, Г.Хаггардың «Маргарет аруы», Р.Медведевтің «Сталиннің серіктері» кітаптары  мен В.Астафьевтің, А.Сергеевтің, Ә.Әлімжановтың повестерін қазақша сөйлетті
Көркем әдебиетте ғана емес, көсемсөздің көрігін қыздыратын журналистикада да өз жолын салған Ахат Имантайұлы талай жауапты қызметтер атқарды
Басылымдарға бас редактор бола жүріп, баспасөздің бағын ашты
Бүгінде жетпіс жасқа толып отырса да, әлі күнге журналистикаға жіті назар салып, қолынан қаламын тастамаған қаламгермен аз-кем сұхбаттасқан едік.
– «Егес»  пен «Бөгеттегі» Батырбекті бәрі біледі
Алтай мен Байтас атты кейіпкерлеріңіз де сол дәуірдегі жұмысшы жігіттердің өмір жолы мен тұрмыс-тіршілігінің тынысын байқатады
Осы арқылы сол кездегі ірі өндіріс орындарындағы өзекті мәселелерді де, ол жердегі адам тағдырын да Сіздің романдарыңыздан оқып-білуге болатындай
Кеше жұмысшы һәм өндіріс тақырыбына өндіріп жазған қаламгер бүгін қай тақырыпқа қалам тартып жүр?
– Қолға қалам ұстаған жанның бәрі қаламгер емес
Сондай-ақ ойлаған дүниеңнің бәрін бірдей қағаз бетіне түсіру де мүмкін емес
Осындайда Л.Толстойдың  «Мен ойлаған дүниемнің тек он-жиырма пайызын ғана қағазға түсіре аламын» дегені еске түседі
Көрікті ойдың көп бөлігі кейде  ой күйінде қалып, күйзелетін кездер де жоқ емес
Өйткені образ жасау мен сюжет өрбіту – қиынның қиыны
Соңғы кездері атақты Иса Байзақов тағдыры мен шығармашылығы қызықтырып, қолыма қалам алғызды
Шындығы керек, Алаштың арқалы ақыны, әйгілі әнші, дарынды домбырашысы Иса Байзақов есімін бала кезімізден естіп өстім
Кейіпкеріміз туралы зерттеуге зейін қойып, оның туған жері  Павлодар облысы, Ертіс ауданына бірнеше рет бардым
Ақын туған атырап қандай, несімен ерекшеленеді, өнер иесі өмір сүрген дәуірде қандай еді, ол кездегі сол өлкенің тыныс-тіршілігі, тұрмыс-салтымен танысу керек болды
Оның бәрі шығарманың детальдарын құрайды
Одан қалды, көзкөрген жандар мен көнекөз қарияларды сөйлету арқылы өткенге шегініс жасау біраз  уақыт алатыны мәлім
Осы мәліметтермен қатар өмір шындығын шығармаға арқау ете отырып, жазушылық қиялға қанат бітіп, қалам ұстадым
Соның нәтижесінде  «Иса ақын» атты романның 500 беттік  бірінші кітабын жазып бітірдім
Бұл кітап Исаның Семейге барған кезімен бітсе, екінші кітаптың сюжеті  Семейдегі өмірінен басталып,  Орынбордағы оқуымен жалғасады
Одан бөлек Қоянды жәрмеңкесі, кейін  атақты Қалибек Қуанышбаев, әншілер Майра Уәлиқызы, Қали Байжановпен, күш атасы Қажымұқанмен танысуы,  олардың оны өмірлік серіктеріне айналуы суреттеледі
Алғаш театр тарихындағы Әміре Қашаубаев пен Иса Байзақов  есімдерінің сырына осы кітапта қанық боласыз
Кейін қазақ қаламгерлері Мұхтар Әуезовпен араласса, одан кейін  Орынборда өнер институтында оқуға түскенде  Алаш арыстарының  бірі Міржақып Дулатовтың үйінде, кейін астана Орынбордан Қызылордаға көшкен кезінде  Иса тағы да соның үйінде тұрғандығы баяндалады
Исаның дәуірі дүрбелеңге толы болды
Ал Исадай  өр мінезді, асқақ ойлы ақынға ол оңай тиген жоқ
Бұл туынды Иса ақын мен оның өмір сүрген заманынан сыр шертетін болады.
– Біраз жыл «Ұлан», «Ақ желкен», «Балдырған», «Дружные ребята» секілді балалар басылымдары кіретін «Жас өркен» акционерлік қоғамын бас­қардыңыз
Балалар әдебиетіне қатысты біраз дүниеге қанықсыз
Айтыңызшы, қазіргі балалар әдебиетінің беталысы қалай?
– Балаларға арнап шығарма жазу – қиынның қиыны
Өйткені бала психологиясын зерттей отырып, оның жас ерекшеліктеріне сай қабылдау  түйсігін түсіне отырып жазу оңай емес
Бірақ бала екен деп тым жатаған жазуға және болмайды
Балалар әдебиетіне аға буынның біразы қалам сілте­ді
Құдайға шүкір, көзі тірі балалар әдебиетінің өкілдері әлі арамызда бар
Мұзафар Әлімбаев, Тұманбай Молдағалиев бар, Қадыр Мырзалиев те жазып жүр
Алайда қазіргі балалардың қызығатын дүниелері де, заманы да басқа
Осының бәрін ескере отырып, олар еліктейтін дүние тудыруымыз керек
Олар еліктейтін кейіпкер табуымыз қажет
Оған сұранып тұрған кейіпкер көп
Мысалы, Тоқтар Әубәкіров пен Талғат Мұсабаев тұлғасы
Олар бірден ғарышкер болып туған жоқ қой
Олардың бала арманы,  өсу жолы, алғашқы өмір баспалдақтары, еңбегінің жемісі… Осылардан кесек туындылар тудыруға болады
Бүгінгі қоғамның тағы бір дерті сол, балалар кітаптан алыстап кетті
Оларды кітапқа оралтуымыз керек
Рухани дүниесіндегі бос кеңістікті ұлттық рух пен намысқа, ізгілікке құрылған шығармалармен толтыруымыз керек
Сонда ғана ұрпақ өзінің қай ұлттың перзенті екенін ұғына түсетін болады.
– Сіздіңше, бүгін әдебиетте қандай тақырыптар қозғалмаған күйі қалып жатыр немесе қаламгерлер қандай мәселелерді көбірек қаузап жүр?
– Жазушыға «сен мынаны жаз» деп ешкім ешқашан міндеттемеген
Олай болмайды да
Тапсырыстан өлі дүние ғана туады
Рас, кешегі Кеңес кезінде сол қоғам мен  заманның адамының бейнесін жасау керек болған шығар
Бірақ ол өзінің өміршең еместігін дәлелдеді
Бұл – бөлек әңгіме
Негізі, қай заманда да жазушының не жазам десе де еркі өзінде
Патшаңның өзі Пушкинмен пікірлесіп отырған
Бірақ одан Пушкин оның ығына жығылған жоқ
Ғажайып туындыларды тудырды
Чехов та  шағын шығармалары мен кішкентай кейіпкерлері арқылы әлемге танылды
Бұл нені білдіреді? Бұл әдебиет үшін мәңгілік тақырып – адам дегенді білдіреді
Бұл өзгермек емес
Заман мен дәуір  алмасады, көзқарас пен пікір де өзгеруі мүмкін
Алайда адамның жан дүниесі, табиғаты, болмысы өзгермейді
Кешегі Қозы мен Баянның махаббаты бүгін де бар
Кеше барымташылық болса, бүгін сыбайлас жемқорлық  бар
Сондықтан адам бар жерде әдебиет жасай береді
Публицистика мен журналистика үшін көтерер тақырып жетерлік
Ал әдебиет – мүлдем бөлек әлем.
– Қазіргі әдебиетте жастар «Аға буын бізді оқымайды
«Мына дүниең мынадай екен» демейді
«Осы сен  не жазып жүрсің?» деп сұрайды» деген наздарын білдіріп жатады
Бүгінгі жастар шығармашылығы туралы пікіріңіз.
– Жалпы, әдебиетті жас я кәрі жасамайды
Әдебиетті талант жасайды
Жазсын
Жас едік деуге болмайды
Оралхан мен Жарасқандар отызға жетпей-ақ классикалық дүниелердің қатарынан орын алған шығармаларын жазып тастаған
 Талант шын талант болса ешкімнің арқаға қағуынсыз-ақ жарып шығады, танылады
Кезінде Әбіш Кекілбаев та жиырма жасында сонау Атыраудан келіп, күллі қазаққа танылды ғой
Қазір не көп, газет-журнал көп
Баспасөзде жарық көрген  бірді-екілі жастардың шығармаларымен танысуға тырысамыз
Ал кітап жағына келетін болсақ, бүгінде жастар ғана емес, үлкен танымал жазушылардың өзі оқылмай жатыр, дұрысы – оқырманына жетпей жатыр
Мемлекеттік тапсырыс арқылы 2-3 мың таралыммен шығатын кітап кімге жетеді? Оған қоса бізде кітап саудасы дамымаған
 Кезінде мен жұмыс істеген жылдары «Жұлдыздың» таралымы 220 мыңға жеткен
Қазір ше?  3 мыңнан аспайды
 Сонда бір ғана «Жұлдызға» шыққан жас таланттың шығармашылығымен жарты қазақ таныса алатын
Жастар  жазсын
Талант жерде қалмайды.
– Өзіңіз «Лениншіл жастың» бөлім меңгеру­шілігінен бастап, кейін шығармашылығыңыз шың­далған тұста «Қазақ әдебиеті» газетінде, «Ақи­қат» журналдарында бас редактор болдыңыз
Қарап отырсақ, 1965 пен 2007 жылдың арасындағы қырық жылдай ғұмырыңыз БАҚ-пен тікелей байланысты
Сіздіңше, бүгінгі еліміздің бұқаралық ақпарат құралдарының басты миссиясы не болу керек деп  ойлайсыз?
– Бұған дейінгі  журналистика елдік мәсе­лелерді көтеретін
Проблеманы қазып жазып, көзге шұқып тұрып көрсететін
Ал қазіргі бұқаралық ақпарат құралдары «мына жерде өрт болды, ана жерде көлік апаты орын алды, ел басшысы түгеншемен кездесті» деген сынды жалаң ақпараттық бағыттан аса алмай тұр
Бұрынғыдай талдауға құрылған, сараптамалық салмақты дүниені көзіңіз шалмайды
Бұрын сол арқылы идея ұсынып, халықтың санасын оятып, қиялына қозғау салуға болатын
Қазір газетте әкімқаралар туралы ғана жазылатын болды
Солар туралы мақтау не болмаса солардың есеп-қисабы.
Ауызсу мәселесін қазір ешкім айтпайтын болды
Бүкіл ауыл халқы лас су ішіп, содан  ұрпақ саулығы сын көтермей отыр
Ауызсу бағдарламасы қаншалықты жүзеге асты, оның қаржы-қаражаты қайда? Осыларды зерттеп-зерделеп  жазса ғой
Болмаса мектептегі мұғалімнің пара алуының өзі білім сапасының қаншалықты деңгейде екенін аңғартпай ма? Социологиялық сауалнама, әлеуметтік зерттеу жүргізу қажет
 Бұрын мақалада мәселе көтеріліп, оған «Жазылған жайдың жаңғырығы» деген айдармен сын материалдарға жауап берілетін
Бұл қазір байқалмайды
Әдебиетті де, журналистиканы да, қоғамды да сын өсірді
Сын жоқ жерде өсу де жоқ
Бұдан бөлек біздің БАҚ-тар ағартушылық, танымдық бағытты да ұстанғандары абзал
Оқырманның ойын өсіруіміз керек
Бұлай етпесек, қоғамда да, ұлтта да өсу болмайды.
– Әңгімеңізге рахмет!
Динара ІЗТІЛЕУ
