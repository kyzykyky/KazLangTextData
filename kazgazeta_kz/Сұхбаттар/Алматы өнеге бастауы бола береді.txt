Алматы қаласы әкімінің орынбасары Зәуреш Аманжоловамен болған әңгіме
– Құрметті Зәуреш Жұманәліқызы, жаңа қызметіңіз құтты болсын! Оқырман қауым Сізді бұған дейін Бостандық ауданының әкімі ретінде жақсы біледі
Сөз басында аудан әкімі болған кездегі атқарылған негізгі жұмыстар жайында айтып өтсеңіз…
– Жылы лебізіңізге рахмет! Бостандық ауданының әкімі қызметін төрт жылға жуық атқардым
Осы жылдар ішінде өз қызметімде барынша халықпен жақын болуға тырыстым, тұрғындармен жүздесіп, әлеуметтік-тұрмыстық мәселелерін шешу жолында жұмыс істедім.
Бостандық ауданының аумағы 3 765 гектар болады
Алматы облысы аудандарының есебінен 2011 жылы 720 гектар, 2012 жылы 269,1 гектар аумақ қосылды
Жаңадан қосылған аумақта 41 кәсіпкерлік нысан орналасқан.
Айрықша атап өтетін жағдай, қала халқы көптеп демалатын Іле-Алатау табиғи қорық-саябағының, «Алма-Арасан» тау шатқалы мен Үлкен көлге дейінгі табиғи аймақтың ауданға қосылуы тұрғындар үшін ел Тәуелсіздігінің 20 жылдық мерейтойы қарсаңындағы қуанышты оқиғалардың бірі болды
Сондай-ақ 2011 жылы Алматы қаласында алғаш рет тәжірибе ретінде қолға алынған «Тұрғын үй коммуналдық шаруашылығын модернизациялау» бағдарламасы ойдағыдай жүзеге асты
«Балапан» бағдарламасы арқылы 2011 жылы 4 балабақша пайдалануға берілді
Оған қоса, Науаи көшесінде орналасқан №2 балабақша қайта салынып, 150-ден аса баланы қабылдады
Мемлекет басшысының тапсырмасымен қолға алынған «100 мектеп және 100 аурухана» бағдарламасы аясында 150 орындық жаңа Перинаталды орталық халық игілігіне берілді.
Жаңа жұмыс орындарымен 1000-нан аса адамды қамтыған «АДК» сауда, ойын-сауық орталығы кешені ашылды
«Арзан» мультиформаттық дүкенінің қызметі қайта жанданды.
Өткен 2012 жыл да аудан үшін жетістіктерге толы болды
Жалпы аудан бойынша өнеркәсіп өндірісі өсіп, ол 15,8% пайызға артты
«Қазақстанның үздік тауары-2012» аймақтық жарыс-көрмесіне Бостандық ауданынан 16 кәсiпорын қатысып, «Тұрғындарға арналған үздік тауар» аталымын дәрi-дәрмек өндіруші «Дос­фарм» ЖШС-ы жеңіп алды.
Өткен жылдың қазан айында Қазақстандағы жоғары санаттағы брендтер мен премиумдарға негізделген бірегей жоба – «Esentai Mall» сауда кешені ашылды
Осының нәтижесінде шамамен 1500 адам жұмыспен қамтылды.
Былтыр республикада алғаш рет халықаралық үлгіге сәйкес келетін, аумағы 40 000 шаршы метр құрайтын «Алмалы» жерасты сауда кешені іске қосылды
Оған қоса, қыркүйек айында «Atakent Park Hotel» қонақүйі ашылды
Сонымен қатар 2013 жылдың қыркүйек айында ашылуы жоспарланған «Мега орталық – Алматы» сауда, ойын-сауық кешенін ұлғайту бойынша құрылыс жұмыстары жалғасуда
«Қолжетімді баспана-2020» бағдарламасы аясында «Әйгерім» тұрғын үй кешенінде 264 пәтер пайдалануға берілді
Тағы бір атап өтерлік жайт, өткен жылдың қорытындысы бойынша «Нұр Отан» ХДП Бостандық аудандық филиалы республикалық деңгейде «Ең үздік қоғамдық қабылдау бөлімі» және «Ең үздік партиялық бақылау бекеті» аталымдары бойынша бірінші орынды иеленді.
Елбасы Жолдауын жүзеге асыру аясында зейнеткерлердің жағдайын жақсартуға ерекше назар аударылды
Ауданда зейнеткерлер мен тұрғындарға арналған бірқатар әлеуметтік жобалар іске қосылды
Аудандағы іргелі жоғары оқу орындарымен бірлесе отырып, зейнеткерлерді компьютерлік біліктілікке үйрету курстары ұйымдастырылды
2013 жылға дейін аталмыш жоба аясында 221 зейнеткер ақысыз компьютерді игеру курстарын тәмамдады.
«Жыл мұғалімі» қалалық байқауында аудандағы №165 лицейдің физика пәнінің мұғалімі Ринат Ибраимов бас жүлдеге ие болды
Оған қала әкімі үш бөлмелі пәтер кілтін табыс етті.
Өткен жылы Алматы қаласындағы Мәде­ниет жылы аясында да идеологиялық-мәдени тұрғыда 48 ірі бұқаралық шара ұйымдастырылды
Оның бірі елімізде алғаш рет Қазақстан Республикасының Тұңғыш Президенті күніне арналған «Елбасы жастарға сенеді!» атты жас ақындар айтысын ұйымдастырдық.
– Жаңа қызметіңізде алға қойған мақсатта­рыңыз қандай?
– Алматы сияқты еліміздегі, жалпы Орта Азия өңіріндегі ірі мегаполистердің бірінде шаһар әкімнің орынбасары қызметін атқару мен үшін зор жауапкершілік
Қаламызда тұрғындардың өмір сүру жағдайын жақсартуға арналған ауқымды шаралар, игі жобалар мен бастамалар атқарылып келді
Осы бағыттағы жұмыстарды жалғастыратын боламыз
Елбасымыз Қазақстан халқына арнаған 2050 жылға дейінгі стратегиялық Жолдауында мемлекетіміздің дамуының негізгі ұзақ мерзімді бағыттарын анықтап берді
Бұл ауқымды тапсырмаларды жүзеге асыруда жергілікті атқарушы органдардың қосар үлесі зор болады деген сенімдемін.
Қала әкімі Ахметжан Смағұлұлы Есімов халықпен есепті кездесуі барысында шаһарымыздың алдында тұрған мақсат-міндеттерді айқындап берді
Өзіңізге белгілі биылғы жыл қоғамдық көлікті дамыту жылы болып жарияланды
Осы бағытта іргелі жұмыстар жүзеге асырылатын болады
Бірақ қала басшылығы әлеуметтік сала мәселелерін, білім беру мен денсаулық сақтау, мәдениет пен өнерді дамытуға әрқашанда зор мән беріп келеді
Биылғы жыл біз үшін аса маңызды болмақ
Еуразияның алтын қақпасы атанған шаһарымыздың өткені мен қазіргісін салыстырып, шыққан белестерімізді саралайтын болсақ, аз уақыт ішінде озық мемлекеттер қатарына қосылған еліміздің елеулі жетістіктеріне Алматының қосқан үлесі мол болғандығын көреміз
Біз жаңа ғасырда өмір сүріп отырғандықтан, уақыттың сұранысы – жаңа инновацияға негізделген тың бастамаларды жүзеге асыру болып табылды
Қазір Алматыда шағын және орта бизнес саласындағы қызмет жасайтындар саны 360 мың адамға жетті
Бұл қаламызда еңбек етуге жарамды адамдардың үштен бір бөлігі
Адамдарды еңбекпен қамту мақсатындағы жаңа жұмыс орындарын ашу бағдарламасы жүйелі түрде жалғасын табуда.
Алдағы уақытта тұрғындарды, әсіресе бюджеттік мекеме қызметкерлерін, жас отбасыларды тұрғын үйлермен қамтамасыз ету негізгі бағыттардың бірі болып қала береді
Биыл пайдалануға берілетін тұрғын үйлердің көлемі бұрынғыдан екі есеге өсті.
Сонымен қатар әкімдік тарапынан мектепке дейінгі мекемелер санын арттыру мақсатында «Балапан» бағдарламасы жүзеге асырылуда
Былтырғы жылдың көрсеткіштеріне жүгінсек, 9 балабақша салынып, 2-уі муниципалды меншікке қайтарылды, 22-сі жекеменшік балабақша болды
Ағымдағы жылы біз бұл бағдарламаны жалғастыруды көздеп отырмыз
Бұл ретте 5 балабақша салынып, бірқатары коммуналдық меншікке қайтарылады.
Алдағы жоспарлар туралы айтсам, қаламызда 2017 жылы 28-ші Дүниежүзілік қысқы Универсиа­даны әлемдік деңгейде өткізу мақсатында қалада 12 мың көрерменге арналған жаңа мұз сарайы, мұз аркасы, студенттер қалашығы, атлетикалық ауыл сияқты жаңа нысандар салынады.
Жұмыстың негізгі арнасы қала әкімінің тұрғындармен биылғы есептік кездесуде атап өткен өзекті үш міндетке негізделген
Олар қаламыздың әлеуметтік-экономикалық дамуы, экология мен қауіпсіздіктің нығаюы.
– Кезінде денсаулық сақтау саласында ұзақ жылдар бойы қызмет атқардыңыз
Елбасы өз Жолдауында ана мен бала мәселесін шешуге үлкен пәрмен бергені белгілі
Жолдау жүктеген міндеттер қалай жүзеге асырылады?
– «Саламатты Қазақстан» бағдарламасы іске асырыла бастағаннан бері оң қадамдар жасалды
Бұл бағдарлама бойынша ана мен бала денсаулығын қорғауға ерекше назар аударылады
Себебі туу көрсеткіші, ана мен бала өлімі мемлекеттің экономикалық және әлеуметтік тұрақтылық индикаторы болып табылады.
Алматы қаласы бойынша ана өлімінің көрсеткіші төмендеп келеді
Сондай-ақ бала өлімі көрсеткіші тұрақтанып отыр
2012 жылы бала өлімі 7,3 пайызға дейін төмендеп, 12,3 пайыз­ды құрады
Елбасының тапсырмасымен жүзеге асқан «100 мектеп, 100 аурухана» мемлекеттік бағдарламасы аясында әйелдер мен балаларға көмек көрсету үшін бірқатар нысандар іске қосылды
Перинатология және балалар кардиохирургия орталығы, №2 балалар ауруханасының емдеу-диагностикалық корпусы, жедел және шұғыл көмек ауруханасы, амбулаторлық-емхана салынды.
2011 жылдың қараша айынан бастап ­Алматы қаласында заманауи жоғары технологиялық медициналық құралдармен жабдықталған Перинатология және балалар кардиохирургия орталығы жұмыс істейді
Бұл орталыққа қатерлі дертті жүкті әйелдер, жүрек-қан тамырлары жүйесінің туа біткен ақаулары бар сәбилер емделеді
Шетелдік клиникаларда білімін жетілдірген мамандар жаңадан туған және 1 жасқа дейінгі балаларға операция жасайды
2013 жылы осы орталықта жүректің ақауын түзету бойынша 44 ота жасалды.
Туудың өсуіне бағытталған жаңа реп­родуктивтік технология кеңінен енгізілуде (экстракоропоралдық ұрықтандыру, инсеминация)
Соңғы 3 жылда бұл жоғары технологиялық бағдарлама бойынша тегін медициналық көмектің кепілді көлемі аясында 50 отбасылық жұп қамтылды.
Бүгінгі таңда профилактикалық медицинаны жетілдіруге ерекше назар аударылуда
Респуб­ликада жатыр мойын мен емшек бездерінің обыралды ауруларын ерте кезінде анықтауға тұрғындарға скринигтік тексеру жүргізіледі
Елімізде скринингтерді енгізудің тек қана медициналық емес, әлеуметтік-экономикалық маңызы бар
Медициналық қызметкердің басты міндеті – тұрғындарды скринингтен өту еріктілігі және міндеттілігі туралы ақпараттандыруды қамтамасыз ету, себебі обыралды ауруларды анықтау және емдеу тиімділігі жоғары және обыр ауруларын емдеуден әлдеқайда арзанға түседі.
«Саламатты Қазақстан» Бағдарламасын орындау мақсатында дәрігерлер мен мейірбикелердің біліктілігін жетілдіруге ерекше назар аударылады
Халықаралық ынтымақтастық аясында ана мен бала денсаулығын қорғау мәселелері бойынша шеберлік кластарын өткізу тәжірибесі жүргізілуде
Ана болу қауіпсіздігі, кардиохирургия, акушериядағы шұғыл көмек көрсету технологияларын енгізу бойынша Литва мамандары 3 шеберлік класын өткізді.
Беларуссиядан келген әріптестермен амбулаторлық-емханалық кезеңде медициналық көмек көрсету мәселелері қаралды
«Саламатты Қазақстан» бағдарламасында азаматтардың денсаулығына орай мемлекет пен жұмыс берушінің бірлескен жауапкершілік мәселесі ерекше орын алады
Осыған орай 2012 жылы ана мен бала денсаулығын қоғау қызметі үшін жергілікті бюджет есебінен 1 867,0 млн
теңгеге, республикалық бюджет есебінен 766,3 млн
теңгеге құрал-жабдықтар алынды.
– Былтыр Алматының мәдениет жылы болды
Ал енді биылғы жылы қала шеңберінде қандай шараларға басымдық бермексіздер?
– Қала экологиясы үшін көлік мәселесінің өзектілігі ескеріліп, биылғы жыл «Қоғамдық көлікті дамыту жылы» деп жарияланды
Алматы метросы бүкіл ел мақтанышы болды ғой, 2011 жылы ел Тәуелсіздігінің 20 жылдығы қарсаңында Алматы метрополитені пайдалануға берілгенін білесіздер
Осы уақыт аралығында метро алты миллионнан аса халыққа қызмет көрсетті
Биылғы жылы тағы да екі бекеттің ашылуы жоспарланған.
Муниципалды автобус паркі өзінің қызметімен тұрғындардың көңілінен шығып отыр
Биыл қалалық әкімдік қоршаған ортаға зияны аз табиғи газбен жүретін жаңа автобустар, троллейбустар мен трамвайлар алуға күш салады
Сонымен қатар жол қатынасында халыққа қызмет көрсететін жекеменшік тасымалдаушыларға қойылатын талаптар күшейтіле түседі.
Қоғамдық және мәдени шараларды заман талабына, тұрғындар талғамына сай ұйымдастыруға баса мән беретін боламыз
Мемлекеттік мерекелерге арналған шаралармен қатар қала көлемінде маңызға ие көптеген шаралар ұйымдастыру жоспарда бар
Бұл істегі басты мақсатымыз халқымыздың өнегелі құндылықтарын насихаттау, ұлтаралық татулықты нығайту, мемлекеттік саясатты жүзеге асыру, жастардың тәрбиесіне көңіл бөлу болмақ
Сөйтіп, Алматы өзге қалалар үшін өнеге бастауы бола бермек.
– Әңгімеңізге көп рахмет!
Әңгімелескен 
Исатай ҚОРҒАНБАЕВ
