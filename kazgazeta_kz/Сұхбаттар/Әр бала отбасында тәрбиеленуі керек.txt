Солтүстік Қазақстан облысында «Уақытша отбасы» жобасы жұмыс істейді
Бұл шалғайдағы елдімекендердегі балалардың толық білім алуы мен материалдық жағдайының жасалуын қамтамасыз ететін жоба.  Шағын ауыл мектептері барлық елдерде кең тараған
Ал кейбір дамыған мемлекеттерде шағын мектептерді жақсы қаржыландырады
Елімізде шағын ауылдардағы балалардың толыққанды білім алуы үшін оларды оқитын мектепке жеткізу немесе интернатқа орналастыру үрдісі бар
Аталмыш жобаға облыс бюджетінен 33,5 млн теңге қаржы бөлінген
Біз осы орайда Солтүстік Қазақстан облысы Мағжан Жұмабаев ауданы әкімінің орынбасары Салтанат Әріпханды аз-кем әңгімеге тарттық.
– Салтанат Манабайқызы, «Уақытша отбасы» жобасы қашан қолға алынды және оның интернаттық жүйеден айырмашылығы қандай?
– Ең алдымен, «Уақытша отбасы» пилоттық жоба екенін атап өткім келеді
Аталған жоба Қазақстан Республикасы Білім және ғылым министрлігінің 2018 жылғы 26 қыркүйектегі № 496 бұйрығына сәйкес Солтүстік Қазақстан облысының үш ауданында жүзеге асырылып келеді
Оның ішінде біздің М.Жұмабаев ауданында жылдың 2019 жылдың 8 қаңтарынан бас­тап жүзеге асырылуда
«Уақытша отбасы» дегеніміз – білім беру процесі уақытына шағын елді мекендегі оқу жасындағы балаларды уақытша тәрбиелеуге алатын отбасы
Айырмашылығына келетін болсақ, мектеп-интернаттар ауылдық мектептердің ғимараттарында, бейім­делген үй-жайларда орналасқан, бұл балаларға онша ыңғайлы емес
Қазіргі таңда шағын елді мекендердегі балалардың 54%-ы интернат жағдайларында тұруға мәжбүр
Сондықтан мұндай балалардың тұрғылықты жерін ұйымдастырудың ұтымды жолдарын қарастыру қажет болды
Интернаттық жүйенің басты кемшілігі – оқушылардың әлеуметтік бейімделуіне нұқсан келтіреді
Үнемі бақылаудағы бала ертеңгі күні өз еркімен шешім қабылдауда қиналуы мүмкін
Интернаттық тәртіпті осал деп айтуға болмайды, бірақ қазіргі заманда жеке тұлға болып қалыптасуы үшін балада белгілі бір деңгейде еркіндік болуы тиіс
Сонымен қатар әр адамға, балаға да бір ауық жеке кеңістік керек
Сондықтан «уақытша отбасындағы» бала психологиялық тұрғыдан оңтайлы ортада болады.
– Бұл жоба қалай жүзеге асырылады?
– Алдымен білім беру мекемелері мектебі жоқ ауылдарда немесе мектептен шалғай тұратын елдімекендерде орналасқан балаларды өз отбасына алуға мүмкіндігі бар адамдармен түсіндіру жұмысын жүргізді
Бізде мұндай отбасыларды таңдау барысында арнайы комиссия да құрылды
Яғни мектеп директоры, сынып жетекшісі, медицина және полиция қызметкерлері, қамқоршылар кеңесінің мүшесінен тұратын комиссия баланы оқу уақытына қабылдайтын отбасының жағдайын мұқият қарайды
Тиісті құжаттар толық жиналған соң ата-ана, қабылдайтын отбасы және білім мекемесі арасында үш жақты шарт жасалады
«Уақытша отбасы» баланың сабақ оқуына, тамақтануына, дем алуына жағдай жасайды, оның өмірі мен денсаулығы үшін және уақытында ата-анасына жеткізілуі үшін жауапты болады
Мектептің әлеуметтік ұстазы мен оқушының сынып жетекшісі тоқсан сайын отбасындағы жағдайды бақылап отырады
Сонымен қатар ата-аналар кез келген уақытта баланың жағдайын тексере алады.
– Баланы отбасынан бөлек тәрбиелеу отбасылық тәрбие құндылықтары мен дәстүрлерін жоғалтпайды ма?
– Олай деуге негіз жоқ
Білім мекемесі тарапынан баланы қабылдайтын отбасыға психологиялық, педагогикалық көмек көрсетіледі
Балалар кәмелетке толған, сондай-ақ бала тәрбиелеуде тәжірибесі бар отбасыларда ғана тұрады
Бұл ретте «уақытша отбасы» керісінше баланың көпшілік ортада өзін-өзі ұстауы, қоғамдық ортаға бейімделуі, үлкенге құрмет, кішіге ізет көрсете алатындай көпшіл болып шығуына мүмкіндік береді
Балаға адамгершілік тәрбие бере алатын отбасылармен ғана жұмыс жасайтынымызды ескерсек, бұл ұтымды жоба деп есептеймін.
– Аудан бойынша қанша отбасы балаларды отбасына алып отыр?
– Қазіргі таңда барлығы 15 отбасы, яғни балалар саны бойынша 17 шарт жасалды
Мысалы, Октябрьское ауылында осындай 6 отбасы бар
Возвышенка және Бәйтерек ауылдарында 2 отбасынан және Ганькино, Надежка, Медвежка, Қарақоға, Чистовское ауылдарында 1 отбасынан бар
Бұл негізінен 1-9 сынып оқушылары.
– «Уақытша отбасының» міндеттері туралы айтылды, ал оларға қандай қолдау көрсетіледі?
– Иә, жоба «Уақытша отбасыларға» ақшалай сыйақы беруді көздейді
«Уақытша отбасының» тұрғылықты жері бойынша білім беру бөлімі баланы өз шаңырағына алғандарға ақы төлейді
Келісімге сәйкес әрбір бала үшін азық-түлік және басқа да шығындары үшін барлығы 7 АЕК көлемінде ақшалай көмек және 45 мың теңге еңбек ақы төленеді
«Уақытша отбасына» алынған әрбір баланың білім алуы, денсаулығының қадағалануы, киімінің бүтін, қарнының тоқ болуы үшін барлық жағдаймен қамтамасыз етіледі
Меніңше, шалғайдағы ауылдық жерлерден балалардың тұрғылықты жерін ұйымдастырудың тиімді тетіктері мен баламалы әдістерін енгізу олардың толық білім алу жағдайларын жақсартуға көмектеседі.
–Сұхбатыңызға рақмет!
Сұхбаттасқан
Ақбота ҚУАТОВА
