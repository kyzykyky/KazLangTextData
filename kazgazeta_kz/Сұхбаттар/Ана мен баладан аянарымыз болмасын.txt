Тұрсынбек Өмірзақов, 
Қазақстан Республикасы Парламенті Мәжілісінің депутаты
«Бүкіл дүние адамның қолында, ал адам әйелдің қолында» деген екен бір данышпан
Өміріміздегі әйел-аналар орнының қаншалықты зор екенін осыдан-ақ көруге болады
Бірақ бұған қаншалықты маңыз беріп жүрміз? Елімізде әйелдер мен балалар жағдайына лайықты көңіл бөлінген бе? Қазақстан Республикасы Парламенті Мәжілісінің депутаты Тұрсынбек Қазенұлы Өмірзақов өз ойын ортаға салып, біздің сауалдарымызға жауап берді.
– Әйелдерге, ұрпағымызға қамқорлық жасау, көмек көрсету жайы – бүгінгі күннің ең өзекті проблемаларының бірі
Мәжілістегі «Халықтық коммунистер» фракциясы осы мәселені ұдайы көтеріп келеді
Бүгінде елімізде шаңырақ көтерген әр үш жас отбасының біреуі сақталмайды, жас жұбайлар ажырасып кетеді
Жалғыз басты әйелдер санының көбею үрдісі бар
Оңтүстік Қазақстан, Жамбыл облыстарында үйленген алты жұптың біреуі ажырасса, Солтүстік Қазақстан, Павлодар облыстарында екі жас отбасының біреуі шаңырақ жылуын жоғалтады
Оның себебі айқын
Оңтүстік өңір – қазақы жер, ұлттық менталитетіміздің қаймағы бұзыла қоймаған
Ұлттық тәрбие, сыйластық, шаңырақ беріктігі, отбасын ұстау, ар-ұят мәселесі тамырын сақтаған
Ал солтүстікке қа­рай бұл рухани байлығымыз сұйыла бере­ді
Өзге мәдениеттің, өзге тәрбиенің ық­па­лы басым
Соның салқыны бойымызға ана сүтімен дарыған ұлттық болмысымызға, имандылығымызға аз тиіп жатқан жоқ
Мұндай жағдай, әрине, халқымыздың демографиялық ахуалына кері әсерін тигізбей қоймайды.
– Мәселен?…
– Тәуелсіздік алған 20 жыл ішінде қазақ­тың өсімі бар жоғы 4,3 пайыз құрады
Ал қа­­сымыздағы өзбек ағайындар 46 пайызға көбейді, яғни олардың саны 20 миллионнан 30 миллионға дейін жетті
Алатаудың арғы жағындағы қырғыздар 30 пайызға дейін өсті
Біздің өсіміміз неге соншама аз? Осы мәселе мені үнемі қатты толғандырады
Орта Азия халықтарының тұрмыс-тіршілігі, жер жағдайы ұқсас
Экономикамыз оларға қарағанда жақсы дамып келеді
Соған қарамастан демог­рафия­лық жағынан артта қала береміз.
Елбасы 20 жыл ішінде Қазақстанда 6 миллион бала дүниеге келді деп атап көрсетті
Қуа­нышты жағдай
Бірақ өсіміміз шамалы
Себебі көп бала туу шектеліп келеді
Тұрмыс тауқыметі әйелдер қауымын тығырыққа тіреп, тәуелсіздіктің алғашқы жылдарында олардың біразы ала қап арқалап базарға шығып кетті
Қазақстанда тұрған өзге ұлттың жастары біртіндеп кетіп жатыр
Талайлар көшіп кетті
Рас, қазір Қазақстанға сонау Германиядан, Ресейден қайтадан келіп жатқандар бар
Бірақ ол жалпы өсімге соншалықты әсер ете алмайды.
– Халқымыздың өсіміне тек осы жағдайлар себеп емес шығар?
– Себеп көп қой
Басқа елдерге қарасаңыз, қызығасыз
Оларда дүниеге ұрпақ әкелуі үшін әйелдерге барлық жағдай жасалған
Ынталандыру шаралары мұқият ескерілген
Басқаны қойып, қазір берекесі кетіп тұрған Украинаны алайық
Әйел бірінші баласына босанғанда оған 3,5 мың доллар көлемінде біржолғы әлеуметтік жәрдемақы төленеді
Дүниеге екі бала әкелсе – 7 мың доллар, үш бала әкелсе – 14 мың доллар жәрдемақыға ие болады.
Тағы бір мысал, Сингапурды алайық
Бір балаға төленетін біржолғы әлеуметтік жәр­­демақы көлемі 4,9 мың доллар, екінші бала­ға 8 мың доллар
Ресейге қараңызшы… Бала туғанда берілетін бір жолғы аймақтық жәрдемақы бойынша бірінші балаға 3 мың долларға дейін жәрдемақы қарастырылған
Федеральдық бюджеттен 420 доллар біржолғы жәрдемақы тағы беріледі
Баланың саны өскен сайын жәрдемақының көлемі ұлғаюда
Оларда «Материнский капитал» деген бар
Дүниеге сәби келсе, оның болашағы үшін сол баланың атына тағы да ақша салып қояды
Кейін өскенде бала жиналған ақшасын оқуына жұмсай ма, пәтер ала ма, өз игілігіне пайдаланады
Міне, көрдіңіз бе, ана мен балаға деген қамқорлық қандай? Соның арқасында халықтың саны өсіп жатыр
Біз неге осылай істемейміз, неге халқымыздың болашағы үшін жанымыз ауырмайды?
– Айтып отырғаныңыз өте орынды
Оның шешімін қалай табамыз? Не істеу керек деп ойлайсыз?
– Осы мәселені мен былтыр көтеріп, қа­ра­шаның 20 жұлдызында Премьер-министр С.Ахметовтің атына депутаттық сауал жолдағанмын
Сонда дамыған елдердегі ана мен балаға қамқорлық жайынан біраз мысалдар келтірдім
Америкада бірінші, екінші балаға 8 мың доллардан мемлекеттік көмек беріледі
Беларусьты алатын болсақ, біржолғы жәрдемақы 1-1,5 мың доллар шамасында
Бұлар неге осылай істейді? Біздікі неге олай емес? Ішкі жалпы өнім бойынша кірісіміз әр адамға шаққанда 2,5 мың доллардан келеді деп мақтан етеміз
Әйелдерге беретін көмек, оларға жасалып жатқан қамқорлық өзге елдермен салыстырғанда көңіл көншітпейді.
Мәселен, бізде бірінші, екінші және үшінші балаға берілетін біржолғы мемлекеттік көмек 30 айлық есептік көрсеткішке ( 51930 теңге) тең
Яғни 339 доллар
Төртінші балаға 50 есеп­тік айлық көрсеткіш (86550 тенге), яғни, 577 доллар ғана төленеді
Биыл доллардың теңгеге шаққандағы бағамы өскенін ескерсек, бұл цифрлар бұдан да төмендейді
Біз анаға үш баланы дүниеге әкелгенше, ауыз жарытпайтын мөлшерде көмек береміз
Бұл неменеге жетеді? Өмірге келген сәби күтімі үшін көп нәрсе керек қой
Ол жоқ.
– Дүрбелеңі көп мазасыз дүниеде халқы­мыздың санының аздығы саяси-экономикалық тұрғыда қиындықтар келтіре ме?
– Оған сөз жоқ
Даламыз бос жатыр
Аума­ғы жағынан әлемдегі 9-ыншы елміз деп мақ­танамыз, бірақ халқымыз аз, жерімізді толты­ру кезек күттірмейтін басты міндеттердің бірі болуы керек деп ойлаймын
Өкінішке қа­рай, аса үлкен саяси-экономикалық мәні бар мә­селе үнемі атқарушы биліктің назарынан тыс қалып келеді
Премьер-министрге сауал жолдағанда осы жайларды айтып, екі сауал қойдым
Біріншісі, бала туғанда төленетін біржолғы жәрдемақы көлемін көтеру
Өзгені қозғамай-ақ қояйық, тым болмаса, оны ТМД елдеріне теңестіру тұрғысында мәселе қойдым
Екіншісі, жүктіліктің алғашқы кездерінен ме­дициналық мекемелерде есепте тұратын әйелдерге біржолғы жәрдемақы төлеуді енгізу
Олай дейтінім, әйелдердің көпшілігі жүктілік кезінде дәрігерге қаралмайды
Соның салдарынан бала ауру болып туады, әйел-аналардың өлімі көп
Бір мысал келтірейін, Қарағанды облысында әр 10 мың кісіге шаққанда әйелдер өлімі 4-5-тен келеді
Ақмола облысында 32( ! ) әйел қайтыс болады
Міне, Астанадан аттап шыққанда төбе шашыңды тік тұрғызатын ақиқат осындай
Дамыған елдерді алсақ, мұндай көрсеткіш 2-3 әйелден ғана болып шығады.
– Бұл мәселенің бір жағы ғана, негізі бала өлімі де азаймай тұр ғой…
– Иә, бала өлімі де жан ауыртарлық дең­гейде
Елімізде әр 1000 баланың 19-ы ше­тінеп кетеді
Дамыған елдерде 4-5 бала жарық дүниемен қош айтысады
Салыстырып қарасақ, біздегі бала өлімі 5 есе асып тұр.
Жыл сайын 95-100 мың әйел іштегі сәбиін алдырып, аборт жасатады екен
Осындай жағдайдан кейін біз қалай өсеміз, қалай дамимыз? Ертең халқың аз деген мәселе алдымыздан шықпай ма? Есіңізде ме, бір жылдары елімізге келген Қытайдың бір шенеунігі «сіздерге осынша кең жер берген Құдайдың көзі де дұрыс емес екен» дегені
Бұл жай айтыла салған сөз емес, мемлекеттің саясатынан хабар беретін сөз.
Халқымыз «Мал-жан аман ба?» деп саулық сұрасады ғой
Ауылдарда мал да қалған жоқ
Жұмыссыздық бастан асады
Сондықтан жұрт қаланы сағалап, қоныс аударып жатыр
Қалада жағдайларының оңалып кеткені шамалы
Бас­паналары жоқ, үй алуға шамалары келмейді, әр жерді паналап, базар жағалап, тентіреп жүрген ел
Олар дүниеге қалай ұрпақ әкеледі? Бұрын қазақтың 50 пайызы ауылда тұрып, демографиямызға үлес қосушы еді
Қазір 45 пайызға түсті
Бұрын ішкі жалпы өнімнің 36 пайызын ауыл шығарушы еді, қазір ол 5-ақ пайыз
Бұл жұмыссыздықпен бірдей деген сөз.
Бұл мәселені кім ойлайды? «Ау, не істейміз?» деп дабыл қағудың орнына жауапты органдар үнсіз жатыр
Менің Премьер-министрдің аты­на жіберген депутаттық сауалыма жіберген жауапқа қараңыз, интернетте өріп жүрген министрліктің көп цифр­лары мен өзім мысалға келтірген жайттарды қайыра тізіп, осындай жұмыс істелінуде делінген
Премьер-министр тапсырма берген шығар, бірақ министрліктегілер осындай шығарып салма жауап жіберіпті
«Расында, мына мәселенің қаупі көп, еліміздің жалпы дамуына кері әсер етеді, көп болып ақылдасып, жоғары мемлекеттік деңгейде қарастырамыз» деудің орнына, депутат сауалынан құтылуға асыққан сыңай байқалады
Қойған екі сауалыма нақты жауап жоқ, өз жазғанымды өзіме қайта жазып отыр
Өте ұят нәрсе
Мемлекеттік саясаттың осындай ең бір маңызды, ең бір күрделі тұсы Үкіметті алаңдатпай ма сонда?
Өзге елдер, ТМД елдері ана мен балаға кө­мек беру, қамқорлық жасау мәселесіне сон­шалықты көңіл бөліп, қыруар ақша бөліп отырса, бұл тектен-текке қолға алынбаған іс екенін түсіну керек
Олар тереңнен ойлап отыр
Халқының, елінің болашағы үшін қазіргі жұмсалған қаражаттың тиімділік әкелетінін білген елдің саясаты бұл
Біз неге қашамыз бұдан? Неге ойланбаймыз? Егер мәселені сол елдердегідей оң шешпесек, әйелдер проблемасын жоғары деңгейде қарастырмасақ, 4 пайыз өсіммен қала береміз
Болашақта осынша жерімізді, осынша байлықты кім ұстайды? Ұрпағымыз болмаса, оларға тиісті жағдай жасалмаса, ертеңіміз не болады? Жыл сайын елімізге 2 миллиондай адам жұмыс іздеп келеді
Бұл ойланатын жағдай.
– Бала – болашағымыз
Бірақ сол бола­шағымызды балалар үйлері арқылы тұмшалап ұстап, шетел асырып жатқанымыз қалай?
– Бұл біздің қоғамның ең бір жанды жері
Қазір Қазақстанда не көп, балалар үйі көп
Жалпы, жетімдерге арналған 188 мекеме болса, ондағы балалардың саны соғыстан кейінгі жылдардағыдан кем емес
Республикамызда ата-анасының қарауынсыз қалған 35 мың же­тім бала бар
Мемлекет қанша жағдай жаса­ды дегенмен, бала үшін ата-ана мейірімін еш­теңе ауыстыра алмайды
Қазақ жетімін жы­латпаған халық
Жәутеңдеген әр жетімекті жа­нашыр адамдар, отбасылары тәрбиеге алса деп ойлайсың
Бірақ біздегі балалар үйінен бала алу өте қиын
Қаншама проблемалар, кедергілер алдан шығады
Талай қазақ баласы шетел асып кетті
Соңғы 15-20 жылда 9 мың қазақстандық жетім баланы шетелдіктер асырап алды
Қазақстандық балаларды әлемнің 30 елінен асырап алуға ниеттілер болушы еді
Гаага конвенциясын ратификациялаған соң және жаңа кодекс­тен кейін бұл процедура Білім және ғылым министрлігінің құзырына беріліп, 8 елге ғана рұқсат етілетін болды.
Балалар үйлерінде жетімдерді қазақ отбасыларына берудің жолдары қиямет-қайым
Отбасы және неке кодексінде бала асырап алу үшін бұрынғы 15-тің орнына 8 құжат қана жинау қарастырылғанына қарамастан осылай
Себебі қолдан жасалған кедергілер осы төңіректе жұмыс істейтін шенеуніктерге пайдалы
Әйтпесе, Қазақстанда әр алтыншы отбасы бір перзентке зар болып отыр…
Мәжіліс депутаты елімізде ана мен бала тауқыметінің соншалықты ушығып тұрғанын айтып шырылдайды
Құзырлы орындарда тыңдар құлақ болса, мәселеге сайланып кірі­сетін кез жетті
Мемлекеттік саясат бетін бері бұрса дейсің.
Өйткені БҰҰ-ның мәліметіне қарағанда, біздің ұлт жедел қартайып бара жатқан ұлттар қатарында.
Ғазиз Құрмашұлы
Астана
