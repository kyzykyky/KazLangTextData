«Ел арна» кәсіби киногерлер мен киносүйер қауымды біріктіреді  
Қазақстандағы алғашқы киноарна – «Ел арна­ның» құрылғанына 1 жыл толды
Осы уақыт аралығында телеарнаның тұрақты көрермендері қалыптасып, теле­визиядағы жаңа үрдістерге сай кәсіби даму жолына түсіп келеді
«Ел арна» телеарнасының директоры Арман Сейіт­ма­мыт­пен телеарнаның қызметі және ал­дағы жоба-жоспарлары жайында тілдескен едік. 
– «Ел арна» құрылған уақыттан бері қандай жетістіктерге жетті?
– Өткен тарихымыз, қазіргі күннің сананы селт еткізген оқиғалары, бір адамның хикаясы, тіпті тұтас бір дәуірдің айтулы азаматтарының тағдыры мен том-том кітаптардың идеясын бір сағатқа сыйдырып халыққа жеткізетін, көрерменге ой салатын кино саласының қоғамда алар орны ерекше
Кәсіби киногерлер мен киносүйер қауымды біріктірген «Ел арна» брендінің пайда болуы – заман талабы
Біздің арна күн сайын, тәулігіне 24 сағат бойы ең үздік және ең жаңа отандық киноөнімдерді ұсынады
Телеарна ұжымы құнды бейнематериалдар, сирек кездесетін кино кадрлар және бірегей кинохрониканың тізімін жасап шықты.
Телеарна іске қосылған бір жылдың ішінде қазақстандықтар «Ел арнаға» оң бағасын беріп, бай тарихы бар, әр алуан жанрдағы отандық киноны көрсететін арнаның дер кезінде ашылғанына қуанып, алғыстарын білдіруде
Еліміздің түкпір-түкпірінен кино сүйерқауым бізге қоңырау шалып немесе әлеуметтік желілер арқылы белгілі бір фильмдерді көрсетуімізді сұрап жатады
Біз көзі қырағы көрерменіміздің сұранысын қанағаттандыруға бар күш-жігерімізді саламыз.
– Арна алғаш құрылған кезде тек қазақстандық туындыларды көрсетеміз деген еді
Телеарна контентінде өзгерістер болуы мүмкін бе?
– «Ел арна» контенті 100 пайыз тек отандық киноөнімдерден тұрады
Бұл талап өзгермейді
Кинокітапхана­мыз­дағы топтама 80 жылдық тарихы бар «Амангелді» фильмінен басталады
Ең бастысы, «Ел арна» эфирінен кинематография майталмандарының мықты туындыларын ғана емес, дарынды жас буынның жұмыстарын да көруге болады
Яғни «Ел арна» жаңа есімдерді ашуға атсалысып келеді.
– Телеарна үшін бір жыл қысқа мерзім, дегенмен, осы уақыт аралығында өз аудиториясы қалыптасып үлгерді
Осы орайда көрермен сұранысы қаншалықты ескерілуде?
– Ең алдымен, бұл жоба қазақстандық режиссерлер үшін тосынсый болды
Өткен жылы «Еуразия» халықаралық кинофестиваліне ақпараттық қолдау көрсеткен едік
Шет мемлекеттердің және еліміздің белді киногерлері бас қосқан шара аясында отандық «Ел арна» арнасының тұсаукесері өтті
Салтанатты рәсім барысында киноиндустрия майталмандарының жылы лебіздеріне ие болдық
Біздің мақсатымыз да осы, әртүрлі жанрдағы, әртүрлі бағыттағы ленталарды қалың көрерменге паш ету
Сонымен қатар Қазақстан мультипликаторлары тарапынан анимациялық фильмдерді көрсету жайлы ұсыныстар жасалды
Біз мұны ескеріп, жаңа маусымда контентімізді отандық анимациялық фильмдермен толықтырып отырмыз
Өзіңіз айтып өткендей, телеарна үшін бір жыл қысқа ғана мерзім
Дегенмен, біз өз көрерменімізді тауып үлгердік.
Арнаның күн сайынғы контенті 3 көркем фильм және үш деректі жобадан тұрады
Бір жылда біз шамамен 6 мың сағат толықметражды көркем фильмдер көрсетсек, қалған 2 мыңға жуық сағат деректі картиналарға тиесілі болды.
– Жанры бойынша қандай киноларға басымдық берілетінін айта кетсеңіз.
– Бірнеше буын өкілдері көріп өскен баршаға сүйікті фильмдер, таңдаулы телехикаялар, жан тебірентер киноновеллалар, атышулы премьералар, әлемдік фестивальдердің жеңімпаздары, арт хаус, қысқа метражды фильмдер және деректі жобалар – міне, біз киноиндустрияның барлық жанрларын қамтуға тырысамыз
Иірімі мол авторлық кино, деректі фильмдер мен қысқа метражды ленталар басқа телеарналарда көрсетіле бермейді
Осы орайда отандық киноның отауы «Ел арна» құпиясы мол, ғажайып кино әлеміне саяхат жасау мүмкіндігін сыйлайды.
– Алдағы жоспарларыңызбен бөліссеңіз.
– Қазіргі уақытта арна тек отан­дық кинематографияны насихаттау­ды ғана емес, ең алдымен, осы өнерге деген айрықша көзқарас қалыптастыруды мақсат тұтады
Бұл игі ойларымызды жүзеге асыру үшін елдің киноиндустриясының дамуы туралы бірегей деректі фильмдер мен тележобалар жасалады.
Елорданың 20 жылдық меретойына орай 31-ші наурыздан бастап «Ел арна» екі бірдей байқау жариялап отыр
Оның бірі – қысқа метражды фильмдер байқауы
Мақсаты – жас кинематографистерді ынталандыру, олардың тырнақалды ­туындыларын көрерменге таныстыру және аталмыш жанрды насихаттау
Байқауға жіберілген фильмдерді телеарнаның көркемдік кеңес мүшелері мен еліміздің белді киногерлері іріктеуден өткізеді
Ең үздік деп танылған үш жұмыс «Ел арна» арнасының эфирінен көрсетіледі.
Екінші байқауға қатысуға поэзия­ны шексіз сүйетін және бағалайтын барлық жандарды шақырамыз
Өлеңмен жазылған шығармалар байқауының мақсаты айқын
Ол қазақ әдебиетіне жаңа қадам басқан жас қаламгерлерге шығармашылық тұрғыда қолдау көрсету, телекөрерменнің әдебиетке, поэзияға қызығушылығын арттыру, поэзия мен кинематография жарасымды үйлесім тапқан кинопоэзия жанрын насихаттау
Байқау жеңімпаздарының өлеңмен жазылған шығармалары негізінде қысқа метражды поэтикалық фильм түсіріледі.
– Әңгімеңізге рақмет.
Гүлнұр Өтжанқызы


