Абай БАЛАЖАН,
республикалық «ОРДА-KZ» қоғамдық-ақпараттық апталығының бас редакторы:Әркім өзі білетін
шаруамен айналысуы
керек…
– Абай Бекназарұлы, қазір БАҚ саны күннен-күнге артып келеді
Сіз де сол дүмпуге ілесіп, ақпарат теңізінде «ОРДА-KZ» газетінің желкенін кердіңіз
Бәсекелестік күшейген заманда бұл да – үлкен тәуекел
Біреуі – ашылса, екіншісі – жабылып жатқан, әрі халықтың рухани тұтынушылығы төмен жағдайда мұндай қадамға қалай бардыңыз? Талпыныс өзін ақтап жатыр ма? Әңгімемізді осыдан бастасақ.
– Мен газет жұмысына 1983 жылы келгенмін
Санасаңыз, содан бері отыз жылға жуық, нақтырақ айтқанда, 28 жыл уақыт өтіпті
Осы 28 жылдың 1 жыл 8 айын ғана тележурналистикаға арнаппын
2008 жылдан 2010 жылға дейін бос жүріп қалдым десем де болады
Ал қалған уақыттардың бәрінде газеттемін
«Әркім өзі білетін шаруамен айналысуы керек» десек, онда газеттен басқа қайда барамын?!
2007 жылы Оңтүстік Қазақстан облыстық «Оңтүстік Қазақстан» газетіне конкурс арқылы бас редактор болып тағайындалдым
Бір жылдан кейін «келісімшарт мерзімі бітті» деген себеппен ол қызметтен босадым
Билік басқа қызмет бере қоймады
Шымкент қаласының әкімі өзіне кеңесшілікке шақырған
Одан өзімді тежедім
Содан ойлана келе «көкейімде жүрген біраз идеяларды жүзеге асыру үшін газет ашсам қайтеді» деген ойға тоқтадым
«ОРДА-KZ» газеті өмірге осылай келді…
Айтып отырған әңгімеңіздің бәрі орынды, бір газет ашылып жатыр, бір газет жабылып жатыр
«Халықтың рухани тұтынушылығы төмен» екендігі де рас
Алайда құдайдан бір жас кіші халыққа ол үшін ренжуге болмайды
Егер оның рухани тұтынушылығы төмен болса, оған, ең алдымен, халық емес, биік талғамнан төмен дүниелер ұсынып отырған біз – ақпарат саласының қызметкерлері кінәліміз
Сіз өзіңіз қараңыз, 90- жылдардың бас кезінен осы «Ана тілі», 2000-жылдардың басынан «Алтын орда» мен «Жас Алаш» сынды тағы да басқа бірнеше газеттер халық сүйіспеншілігіне ие
Оны оқыған да осы халық еді ғой
Демек, рухани дәрежесі жоғары дүниелер ұсынсаңыз, оқырман өседі, ал енді бүгінгідей, кейбір басылымдардағыша «анау үйтіп қойды, мынау бүйтіп қойды» дегенмен отырсаңыз, кімге ренжисіз? Кімнің не істеп қойғанын көпшіліктің өзі көріп отыр
Оған біз күнде көріп отырғанын қайта  оқытып әуреміз
Бұл жағынан, орайы келгенде айту керек, өзге тұрғыластарына қарағанда «Ана тілі» газеті бөлек
 Бір күннің емес, айдың емес, мәңгілік құндылықтар тұрғысынан материалдарды екшеп береді
Бұдан ұтпаса, ұтылып жатқан жоқ
Ал ашылғанына бір жыл болған «ОРДА-KZ» газеті де ақпараттық іздеріңізбен осы руханият мәселесіне тереңірек баруды көздеп отыр
Жалпы, түрлі экспансиялардың ортасында қалған ұлтты қатерден құтқарса, әуелі – Алла, екінші оның төл руханияты ғана құтқарады
«Мен патриотпын» деп көкірек сабаламайын, «ОРДА-KZ» газетін ашу – ең алдымен, кәсіпке деген адалдық
Ал енді газет ашқан екенсің, оның бір мақсат-мұраты болу керек қой
Алашты өзінің рухани әлемімен қайта қауыштыру, міне, мақсат-мұратымыз – осы!
– Сіз ұзақ жылдар бойы мем­ле­кеттік газеттерде қызмет атқарды­ңыз
Ай­тып өткеніңіздей, облыстық газет­тің бас редакторы да болдыңыз
Ұлт­тық мұраттың, елдік мүдденің тұрғысы­нан сөз сөйлеу үшін мемлекет­тік газет­те жұмыс істеген тиімді ме екен, әлде бұл орайда жекеменшік бас­ылым­дар­дың қолы ұзын ба?
– Ұлттық мәселені айтатын адам қай жерде де айтады
Мәселе – қалай айтуда! Жалпы, мен үшін меншік субъектісі дегеніңіз –жай әншейін шартты нәрсе
Мемлекеттік емес басылымдардың басым көпшілігі тендер ұтып, мемлекеттік тапсырыс­тарды орындайды
Демек, олардың да жекеменшік боп шылқып тұрғаны шамалы.
«Мемлекеттік басылымдар ұлт­тың сөзін жекеменшік басылымдардай айта алмайды» деген де – бос әңгіме
Біздің мемлекет «ұлттың сөзін сөйлемеңдер» деп отырған жоқ
Айта алмаса, оған редакторлар кінәлі
Бір редакторлар – тым әсіресақ, бір редакторлардың білімі төртінші сыныптың оқушысы­ның білімінен де төмен деуге тура келеді
Мұстафа Шоқайды «коммунис­тердің көсемі» деп жазған редакторлар да арамызда жүр
Енді бір редакторлар ұлттың руханиятына қарсы
Елбасының саясатын ашық қолдамайтын мемлекеттік газеттің редак­тор­ларын да білеміз
Әрине, олар «мен Елбасының саясатын қолдамаймын» дегенді ашық айтпайды, бірақ іс-әрекетімен қолдамай­тынын ашық білдіреді
Мәселен, Елбасы: «Діндегі біздің жолымыз – Яссауи жолы, Яссауи біз үшін Конфуций», – дейді
Елбасының осы сөзінен кейін мемлекеттік газеттердің бірі Яссауи жолын сынап, оған газеттің екі бетін арнайды
Көрер көзге жасап отыр
Елбасының саясатына қорықпай қарсы шығып отырған газет ұлттық мәселені көтеруден қорқып қалыпты ғой дейсіз бе?! Мәселе – пиғылда, сосын шеберлікте.
– Заманауи талап – «бренд» мәселесі күн тәртібінен түспейді, газеттің аты неліктен «ОРДА-KZ» болды?
– Орда – қазақ үшін қасиетті де ең киелі ұғымдардың бірі
Қазақ еш уақытта ордаға шабуыл жасамайды, орданы құлатпайды, ордада бейбастақ мінез танытпайды
Елдің ел болу мәселесі ордада шешіледі
«Газетіміз осындай жақсы түсініктердің, жақсы ойлардың ордасы болса екен» деген әдемі ниетіміз болды.
Мықтының тілі еш уақытта босағадан сығаламаған…
– «Мемлекеттік органдарға өтініш тек қана мемлекеттік тілде қабыл­данады» деген норма заңды түрде айналысқа енбек еді
Бұл туралы өзіңіз хабардар боларсыз
Бірақ ресейлік БАҚ пен кейбір отандық орыстілді ақпарат құралдары бұған қарсы болды, «тілдік төңкеріс мемлекеттік төңкеріс болады» деген ұранмен шу шығарды
Бұған қандай баға берер едіңіз?
– Бұған не деп баға берерсің, бұған тек өкінесің
Осы жерде бір нәрсені айтпай кетуге болмайды: біз үнемі біреулерді кінәлауға әуеспіз
Сіз өзіңіз мықты болсаңыз, сіздің тіліңізге ешкім де қарсы бола алмайды
Алысқа бармай-ақ, Балтық жағалауындағы елдерді қараңызшы, «біз азбыз» дейміз, олар бізден де аз
Алайда аз болса да олардың тілін басқалар мойындайды
Демек, бұл – мықтылығы
Мықты болғанда жұдырықпен мықты болып отырған жоқ, интеллектісінің мықтылығымен мойындатып отыр
Бізге де осы жол үлгі болуға тиіс
«Тілімді мойында» деп айқайла, шыңғыр, ереуілге шық, онымен сенің тіліңді ешкім мойындамайды
Ғылымда, өнерде, өмірдің басқа да салаларында терезең тең болып тұрсыншы, мойындамай қайда барады екен?! Мықтының тілі еш уақытта босағадан сығаламайды.
Мені кейбір ағаларымыз ке­шірсін, кейде осы «тіл-тіл» деп айқайлаудың артында «тілге жан ашудан гөрі саясат жатқан жоқ па екен» деген сұрақ туады
Мен қазақ тілін енді өледі дегенге сенбеймін
Кешегі жетпіс жылға созылған шабуылдан аман қалған тіліміз енді өлмес
Біз тілден бұрын, бейнелеп айтқанда, жаны бір кіріп, бір шығып жатқан руханиятымызды сауықтыруды қолға алуымыз керек
Руханиятыңызды қалпына келтірсеңіз, тіл мәселесі өзінен өзі шешіледі деген ойдамын
Ал руханиятыңыздан айырылып, өзге жұрттардың дағдысымен өмір сүрген кезде сіздің қазақша сайрап тұрғаныңыз кімге керек?!
– Өмірден мысал келтірсеңіз…
– Мәселен, осы біздің Оңтүстік Қазақстан облысында мен білетін бір отбасы бар, олар үйінде де, көшеде де тек қазақша сөйлеседі
Ал балалары өзбек мектебінде оқиды
Амал-әрекеттерінің барлығы қазақтың амал-әрекеттерінен гөрі өзбек ағайындарға көбірек келеді
Тағы да айтамын, бірақ қазақша сөйлейді
Ал Түркістан жақта ағайынды екі жігіт бар
Олар да қазақша сөйлейді
Алайда біреуі – қазақ, біреуі өзбек болып отыр
Өзбек болып отырған інісінің келіншегі – өзбектің қызы
Демек, сіз жалғыз қазақша сөйлегенмен ғана қазақ болып қала алмайды екенсіз
Қазақ болу үшін алдымен тіл туралы емес, діл туралы ойлану керек
Әрине, менің сөзім Құранның сөзі емес, қателесуім де мүм­кін
Қалай болғанда да, жалаң ұран­мен, алаңға шығып айқайлау­мен еш нәрсе бітпейді
Алаңға шы­ғып айқайлағанмен бір нәрсе бітір­се, қырғыз ағайындар ендігі айға ұшып кетер еді ғой
Біздің қазақ­қа, әсіресе, бүгін ақылды болмаса болмайды.
Руханияты мықты ел ешқандай экспансияға алдырмайды…
– Соңғы кездері елімізде дін мәселесі ушығып барады
Тіптен экстремистік-террористік сипат алып бара жатыр десе де болады
Үкімет те шара қабылдауға кірісіп кетті
Кеш емес пе? «Қойын қасқырға алғызып барып қорасын бітегеннің кері» деседі бір дуалы ауыздар…
– «Руханиятты сауықтыру керек» деп отырғаным – сол
Руханияты мықты ел ешқандай экспансияға алдырмайды
Елімізде дін мәселесі ушығып бара жатса, оған да осы ата-бабалар қалыптастырған рухани жолдан шығып, өзгелердің көшесіне түсіп кетуіміз себеп болды-ау деймін.
Қазақты ешкім де соғыспен жеңе алмайды
Біздің қазақ үшін көзге көрінетін жеңілістер өліммен тең
Сондықтан қазақ өледі, бірақ жеңілмейді
Қазақты руханиятынан ажыратып қана жеңе аласың
Қазақ руханиятының дұшпандары осыны білді
Тәуелсіздік алғанымыз сол екен, «сен дінге жоқсың ғой, осы саған дін» деп әрқайсысы бір-бір «діннен» тықпалады
Ал әлімсақтан мұсылман қазақтың діні сол руханиятының ішінде еді
Ата-бабалар оны бізге түрлі өлең-жырларымен, ертегі-аңыздарымен, дас­тандарымен қалдырып еді
Жыр­ға қанып өскен баланың мұсылман болмауы мүмкін емес болатын
Бүгінгі экспансия соның бәрін «ширк» деп бір-ақ кесті
«Сенікі дұ­рыс емес, таза дін – араб пен түрікте» деді
Ал Діни басқарма қазақ руханияты тұнып тұрған ислам екенін жұма намазға жиналатындарға түсіндіріп үлгермеді
Олар мешітке келгеннің бәрі мұсылман деп түсінді және басқаларды да соған нандырды
«Құдайға шүкір, пәленінші жылы Қазақстанда пәлен-ақ мешіт бар еді, қазір олардың саны түгенге жетті, бізді қуантатыны мешітке, әсіресе жастар көп келеді» деп, дін дегенді салынған мешіттердің санымен ғана есептеді
Кешегі Ақтөбедегі жарылысты жасағандардың барлығы сол мешітке барып жүрген жамағат өкілдері еді
Өкінішке қарай, мешітке келетіндердің барлығының бірдей мұсылман емес екендігіне біз біраз қан төгіп барып, көз жеткізіп отырмыз
Мұның алдын алуға әбден болатын
Осындай қауіпті бірнеше жыл бұрын Елбасы да ескерткен, кейбір газеттер де жазған
Бірақ одан Діни басқарма да, кейбір тиісті органдар да қорытынды шығармай, қайта өзіңді жау көріп, талай рет «Тескентаудан» асырып тастаған.
– Сонда қалай болғаны, осы «Тес­кентаудың» әңгімесін кеңірек тарқатсаңыз?!
– Айтайын
Елбасы өзінің «Сын­­дарлы он жыл» деп аталатын кіта­бында да, Дүниежүзі қазақ­тарының Түркістанда өткен екінші құрыл­тайында да діндегі біздің жолымыз Яссауи жолы екенін қадап тұрып айтты
«Сырттан келіп дін үйретемін деушілерге отпен ойнамаңдар деп ескерткім келеді» деп өзінің пікірін ашық білдірді
2005 жылы Түркістандағы Халықаралық қазақ-түрік университетінің Мәдениет сарайында өткен Оңтүстік Қазақстан облысы тұрғындарымен кездесудегі бір әңгімесі есімде жақсы сақталып қалыпты
Залда облыстың имамы бастаған екі-үш молда отырған еді
Мен­де ол кездесудің бейнетаспасы  да бар
Сол имамдарға қаратып Елба­сы: «Сақ болыңдар, мешіттеріңе кімдер кіріп, кімдер шығып жатқанын мен білмейді ғой дейсіңдер ме?» – деп қатты айтқан
Түсінген адамға бұл үш имамға ғана қаратып айтылған сөз емес.
Мен ол кезде «ЕВРАЗИЯ-KZ» газетінің бас редакторы едім
Ақылға сала келе, осы дін тақырыбын газетіміздің негізгі тақырыбына айналдырдық
Мұнымыз мешіт ұстаған ағайынға да, ішкі саясат саласында қызмет атқаратын кейбір ағайындарға да, құрылтайшымызға да, кейбір әріптестерімізге де ұнай қоймады
Құрылтайшыларымыз арнайы жиналысқа салса, біраз газеттер «ЕВРАЗИЯНЫҢ» көксегені не» деп шулаған
Ал уақыт біздің қаупіміздің орынды болғандығын дәлелдеді.
– Жаңадан құрылған Дін істері жөніндегі агенттіктің басты стра­тегиясы не болуы керек және олар қандай мәселеге басымдық беруі керек?
– Аталған агенттіктің страте­гия­сын белгілеп беруге менің ақы­лым жетпейді
Оның стратегиясын мемлекет белгілейді
Алайда ой қосу, парыз
Менің ойымша, Қайрат Лама Шәріп басқарып отырған ведомство тек бақылаумен айналыспауы керек
Олар ағартушылық бағытта жұмыс істеп, шын дін қайсы, шатақ дін қайсы – осыларға жұрттың көзін ашу керек
Дін дегеннің жалғыз мұртсыз сақал қоюмен, хиджаб киюмен, бес уақыт намаз оқумен, қажылыққа барумен ғана шектелмейтінін өздері де түсініп, өзгелерге де түсіндіре білсе, қанеки!
– Қазір жөн сілтейтіндердің дені Түркістан бағытындағы байырғы әлеуеттен көп үмітті
Ендеше, өзіңіз қайта-қайта ауызға алып отырған Яссауи ілімі бүгінгі діни күрделі жағдайда Қазақстан үшін құтқарушы фактор бола ала ма?
– Әлбетте, тарихқа көз жүгірт­сеңіз, дінге қауіп бүгін бірінші рет төніп отырған жоқ
Алайда бүгінгі қауіп бұрынғы қауіптердің қай-қайсысынан да қауіптірек
Мұндай қаптаған «дін» кешегі Алтын Орда дәуірінде де болған
Алтын Орданың сол кездегі билеушісі Өзбек хан мем­лекетті түрлі экспансиялардан осы Яссауи жолын таңдау арқылы ғана құтқарып қалған
Біздегі «дін Өзбек­тен қалған» деген мақалдың сыры осында
Бұл жерде «өзбек» сөзі ұлттың атын білдірмейді, мем­ле­кет би­леушісінің есімі
Осыдан әлдене­ше ғасыр бұрын Өзбек хан­ның мойны­на артылған миссия қа­зір Нұрекеңе артылып отыр
Нұрағамыз­дың «біз­дің жо­лымыз – Яссауи жолы» дегенін енді түсінген шығар­сыз! Расында да, қазақ руханиятын осы Яссауи жолы ғана құтқарады
Жалпы, қазақ руханияты мен Яссауи жолы дегеніңіз – егіз ұғым, синоним тіркестер десеңіз де болады.
Тапқанымыздан жоғалтқанымыз көп екенін де жасыруға
болмас…
– Бүгінгі Қазақстан қоғамының маз­­мұны қандай? Бұрын қандай еді, ал­дағы уақытта қандай болуы мүмкін?
– Бүгінгі Қазақстан қоғамы өздерінің белгілі бір мүддесі бар бірнеше топтардан тұратындай әсер қалдырады
Әр топ өздерінің сәтті сағатын күтіп отырғандай
Осылай кете берсе, енді 4-5 жылдан кейін ұлт мүддесі, патриотизм туралы сөз қозғайтындар таза күлкі болады
Өзін қазақпын деп есептейтін барлық адам қазақтың болашағы туралы тура Елбасы сияқты ойла­маса болмайтын сындарлы шақ болып тұр.
– «Елдің әл-ауқаты көтеріліп келеді» дегенмен келісесіз бе?
– Елдің әл-ауқаты көтерілгеніне көзі сау адамның барлығы да куә
Бұл ахуал жалпылама сипат алмай жатқан да болар
Бірақ осы «елдің әл-ауқаты…» деген мәсе­леге ойланыңқырап қарау керек
Мұның өзі көп жағдайда бірінші орынға руханиятты емес, тоғы­шар­лықты шығарып жіберіп жатыр
Біз барлығын қарынмен өлшей­­тін болдық
Кешегі соғыстан кейін­гі ашқұрсақ жүрген уақытта қыл­мыстың саны да, түрі де аз еді
Ал бүгін ішкеніміз – алдымызда, ішпе­геніміз артымызда болып отырған заманда, – құдай-ау, адам есті­меген нәрсені естисің
Енесінің қолында бар аз ақша үшін келіні туған інісіне кемпірдің көзін жою туралы тапсырыс береді
Анау қолы да дірілдемей, жүрегі де шімірікпей жетпістен асқан кейуананы жас­тық­пен тұншықтыра салады
Демек, «қылмысты жет­пеушілік, жоқшылық тудырады» дегендер белгілі бір дәрежеде жаңсақ айтады
Бүгінгі заманда қылмысты тоқ­шылық тудырып отыр
Мектептің оқушылары тоқ болғаннан кейін де бірін-бірі тапаншамен атып, біріне-бірі қанжар ұрып жатыр
Сенбесеңіз, арналардағы кешкі қорытынды жаңалықтарды қараңыз
Ендеше, мұндай «әл-ау­қат­пен» халықты алдауға болмайды
Оған алдымен өзінің руханиятын қайтару керек
Рухы толысқан ел ғана тоқшылықты көтере алады
Әйт­песе, қазір біз тоқшылықты көтере алмай отырған жайымыз бар.
– Биыл – тәуелсіздіктің 20 жыл­дығы
«Балапанды санайтын кез» де­ген осы болса керек
Тәуелсіздік бізге не берді? Біз тәуелсіздікке не бердік? Әсіресе, шыныңызды айтыңыз­шы, соң­ғысына не деп жауап берген болар едіңіз?
– Тәуелсіздік бізге ең алдымен «мен қазақпын» деп мақтана алатын­дай сезім сыйлады
Әйтпесе, бұрын қазақ екенін айтуға намыстанған қандастарымызды да көрдік қой
Мен «тәуелсіздікке біз не бердік» деген сауалды «мемлекетке біз не бердік» деген сауал ғой деп түсініп отырмын
Әрине, ауызды қу шөппен сүртуге болмайды
Мемлекетті өзге жұртқа таныстыру жолында бірталай игі істер атқарылды
Ғылым саласында болсын, өнер саласында болсын, спортта болсын, жетістіктер аз емес
Алайда тапқанымыздан жоғалтқанымыз көп екенін де жасыруға болмайды
Келте балақ шалбар киіп, иегіне бір шөкім сақал қойып алып, «ананы да ширк, мынаны да ширк» деп жүрген ағайынды көргенде «енді бұлар қазақ болмайды-ау» деп менің өзегімді өкініш өртей­ді
Себебі оларға «қазақпыз ғой» десең, «мен қазақ емеспін, мұсыл­ман­мын» дейді
Олардың «қазақ болмағаннан» кейін мұсылман болғандығына да сенгің келмейді және мұндай топ аз емес
Түріктер­дің ықпалындағы жастарымыз бірін-бірі «бауыр» дейді
Олардың да көпшілігіне қа­зақ­тық идеядан гөрі түріктік идея тән
Бұл жиырма жылдық мереке де бітер, алайда одан кейін де өмір бар
Сол уақыттарда осы олқылықтардың орнын толтырсақ құба-құп болар еді.
–Әңгімеңізге рақмет! Қызме­тіңіз­ге шығармашылық табыс тілейміз.
Әңгімелескен
Абылайхан ҚАЛНАЗАР
