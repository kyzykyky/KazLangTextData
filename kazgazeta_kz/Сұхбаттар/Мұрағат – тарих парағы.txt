Жылдар жылнамасын көздің қарашығындай сақтап отырған бірден-бір орын, ол – мұрағат
Еліміз егемендік алған күннен бастап Атырау қаласының мемлекеттік мұрағаты ел тарихын жаңғыртуда қыруар жұмыстар атқаруда
Мәңгілік елдің өлшеусіз мұрасын қайта жаңғыртқан аталмыш мекеменің басшысы Жаңылсын ӘЛПИЯРОВАМЕН әңгімелесіп, атқарып жатқан жұмыстарымен таныс болдық. 
– Қай елде болмасын, адам бар іздегенін сол елдің мұрағат қорынан табады ғой
Осы ретте, Атырау қалалық мұрағат қорының да алғаш құрылғандағы мақсаты қандай еді?
– Мақсат біреу, ол – ел тарихын келер ұрпаққа жеткізу
Қала аумағында орналасқан мұрағат та осы мақсатты ұстанады
Негізгі қызмет бағыты – тұрғылықты кәсіпорындар мен мекемелер жөніндегі құжаттарды жинақтау, пайдалану, сақтау және іздеу
Мұрағат қорының құндылығына баға жетпейді
Ол бүгін де, ертең де толыға береді
Онсыз Тәуелсіздік жылдары қол жеткен табыстарды тізіп шығу мүмкін емес
Ауылшаруашылық, экономика, мәдениет, тарих, спорт, және тағы басқа салаларда орын алған маңызды оқиғалар туралы мәліметтердің бәрін осы мұрағаттан таба аласыз
Біз жиырма бес жылда нендей жетістіктерге жеттік? Қаншама асуларды асып, белестерді бағындырдық, міне, Мәңгілік ел мұрасы мұрағат қорында мәңгіге сақтаулы деп айта аламыз.
– Демек, мәдени мұраның қайнар көзі һәм шежіре бастауы – мұрағатта дейсіз ғой?
– Әлбетте
Аймақтағы барлық мекемелер мен ұйымдар мұрағат қызметіне жүгінеді
Себебі «өткенді білмей келешек жоқ» демекші, әр саналы азамат кешегі күннің тарихын біліп, өз ұрпағына мұра етіп қалдырғысы келеді
Ал тарихшылар мен ғалымдар еліміздің бұрынғы саяси-қоғамдық, әлеуметтік-экономикалық ахуалын зерттеу үшін құжаттық негізіндегі дәлелдемелер мен дәйектерді іздейді
Міне, мұның бәрі мұрағат қорынан табылады
Ұлттық мұрағат – халқымыздың құдды бір «жады» іспеттес
Сондықтан көне тарихтан сыр шертетін қолдағы мұраны бүгінгі ұрпақ қастерлей білуі тиіс.
– Мұнайлы мекенде мұрағат қызметі қалай қалыптасқан еді?
– Тәуелсіздік туы тұғырға көтерілген шақтан осы кезге дейін өңірімізде мемлекеттік мұрағат жүйесінің пайда болып, дамуының өзі бір тарих
Мұрағат қоры оңай ашыла қойған жоқ
Бұл ретте кездескен қиындықтар мен кедергілер өте көп болды
Біріншіден, арнаулы ­жобамен салынған үйлер болмады
Мұрағат қорларымен жұмыс істей алатын кәсіби мамандардың жоқтығы қол байлады
Ел арасында байырғы жазбаларды жинастыру дағдысы жоқ еді
Бәрінен бұрын, сирек кездесетін құжаттарға тұрғындардың өздері немқұрайлы қарады.
Кеңестік кезеңде мемлекеттік мұрағаттар әуелі Орынборда, кейін Қызылордада, бертін келе Алматы орталық мұрағаты мен облыс орталықтарында жұмыс істей бастады
Ал 1991 жылы 20 тамызда Гурьев қалалық кеңесінің атқару комитетінің №767 шешімімен шаруашылық есепте қалалық мұрағат құрылды
Онда алғашында директор, есепші және екі мұрағатшы ғана еңбек етті.
– Бізді қызықтыратыны, мұрағат қорына ең алғаш түскен қандай құжат?
– Алғаш рет 1920 жылғы Халық соты №1 участогі мекемесінің тұрақты құжаттары тіркелді
Одан басқа, азамат­тардың еңбек қызметін растайтын құжаттар мен олардың жинақтаушы зейнетақы қорына аударылған жарналары туралы мәліметтер жинақталды
1996 жылы қалалық мұрағатта 20 мың құжат сақтауда болған
Кейін мұрағат қоры үш есеге өсті.
– Бүгінгі таңда мұрағатта қанша құжат сақтаулы?
– Барлығы 341 қор, 116852 құжат сақталуда
Ұлттық қорға тек жеке құрам ғана емес, тарихи маңызы бар құжаттар да енді
Айталық, Кеңес Одағының батырлары, Социалистік еңбек ерлері, қаланың бірінші басшылары, саяси қуғын-сүргін құрбандары, ғылым, әдебиет, өнер, білім, денаулық саласына еңбек сіңірген қайраткерлер туралы мағлұматтар, фото және бейнеқұжаттар қамтылды.
– Осы салада қызмет етуге деген жастардың қызығушылығы қан­дай? Жалпы мұрағатшы болу оңай ма?
– Мұрағат – мемлекеттің мемлекет болып қалуын қамтамасыз ететін бірден-бір мекеме деп айтсақ артық етпейді
Сондықтан кез келген адам мұрағатшы бола алмайды
Алдымен, білімді болу қажет
Екіншіден, мұрағаттық терминологияны білу шарт
Үшіншіден, құқықтық жағынан сауатты болған жөн
Қолданыстағы заңдарды бес саусақтай білу керек
Ең бастысы, қазіргі заманға сай, компьютерлік технологияның құлағында ойнау қажет
Аталмыш салада еңбек етіп жатқан жас­тар жоқ емес, бар, бірақ аз
Олардың білімін жетілдіріп, біліктілігін арттыру бағытында түрлі семинар-тренингтер өткізіліп отырады.
– Құжат сақтаудан басқа да қосымша қызметтер көрсетіле ме?
– Иә, «Мәдени мұра» бағдарламасын жүзеге асыру барысында жаңа қор ашылды
2012 жылы «Қазақтың қанатты қызы» атанған Хиуаз Доспанованың 90 жылдығына арналған құжаттар негізінде деректі фильм дайындалды
Алаш партиясының көсемі ­Халел Досмұхамедовтің туғанына 130 жыл толуына орай, 2013 жылы «Алаш аңсаған азаттық» атты облыстық көрме-экспозициясы, бейнетаспасы мен буклеті жасақталды
«Тәуелсіздік – барлық қазақстандықтар үшін аса қасиетті құндылық» атты Желтоқсан көтерілісіне қатысушылармен кездесу, «Елін сүйген, елі сүйген Елбасы» атты 1 желтосқан – ҚР Тұңғыш Президенті күніне арналған «дөңгелек үстелдер» ұйымдастырылды.
– Мұрағат қорын электронды қалыпқа енгізу жұмысы қалай іске асырылуда?
– 2010 жылдан бастап құжаттарды электрондық үлгіде сақтау мүмкіндігі жүзеге аса бастады
Халыққа қызмет көрсету орталықтары арқылы келіп түскен жеке, заңды тұлғалардың сұра­ныстары электронды және қағаз түрінде қанағаттандырылып келеді
Жыл сайын 3000-нан астам сұранысқа жауап жолданады
Бұл ретте «Электрондық әкімдік» ақпараттық жүйесінің көмегі зор
Бар болғаны, сұранысты куәландыратын электрондық цифрлық қолтаңба болса жеткілікті
Сондай-ақ «Мұрағаттық анықтама беру» қызметі аясында құжаттарды цифрлық форматқа көшіру жұмыстары жүргізілуде.
– Әңгімеңізге рақмет!
Әңгімелескен
Амандық САҒЫНТАЙҰЛЫ
Атырау облысы
