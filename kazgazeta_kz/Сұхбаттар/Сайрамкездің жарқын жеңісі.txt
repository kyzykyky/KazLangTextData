Алматы облысында жастар арасында салауатты өмір салтын қалыптастыруға кеңінен көңіл бөлініп келеді
Бұл бағытта көптеген шаралар атқарылып жатқаны аян
Бүгінгі таңда аймақта спортты серік етіп, жетістіктерге жетіп жүрген жандар да аз емес
Солардың бірі – Сайрамкез Ақмолда
Ол 16 жаста болса да, АҚШ-тың Лас-Вегас қаласында ауыр атлетикадан жасөспірімдер арасында өткен әлем чемпионатында топ жарып, алтыннан алқа тақты
Ұлт абыройын асқақтатып тау көтерген толағаймен аз-кем дидарласудың сәті түсті.
– Сайрамкез, жарқын жеңісіңмен тағы да шын жүректен құттықтаймыз
Әңгіменің ауанын туып-өскен жеріңнен бастасақ.
– Рахмет
Мен 2002 жылы Ақсу ауданы, Матай ауылында тудым
Бірақ балалық шағым Талдықорғанда өтті
Отбасында үшеуміз
Екі әпкем бар
Мен үйдің кенжесімін
Бүгінде Талдықорғандағы спорт интернатында оқимын.
– Ауыр атлетикаға қалай және қай жылы келдің?
– Спортқа алғаш 2014 жылы 7-сынып оқып жүргенде келдім
Әкем «күреске қатысасың» деп спорт мектебіне әкелді
Бірақ бапкерлер: «Мұнда орын жоқ
Екі жетідей ауыр атлетикада жүре тұр
Содан кейін күреске ауыстырамыз» деді
Сөйтіп жаттығуды зілтемір көтеруден бастап кеттім
Оның әліппесін Юрий Петровичтен үйрендім
Ол маған үнемі жаттығуды қалай жасау керектігін үйретіп, жігер берді
Ауыр атлетикаға қызыққаным соншалық, жаттығудан қалмай, барымды салып дайындалдым
Уақыт өткен сайын­ бұл спорт мені баурап алды
Екі-үш апта өткеннен кейін бапкерім күреске емес, зілтемір көтеруге икемі бар деп жібермеді, мен де қуана-қуана қалдым
Қазіргі бапкерім – Михаил Игоревич
Тарыдай болып кірген ауылдың қара баласына ауыр атлетиканың қыр-сырын үйретіп, таудай қылып шығарған бапкерлерімнің арқасында биік белестерді бағындырып келемін
Алға қойған мақсатымыз айқын.
– Қандай нәтижелерге қол жеткіздің?
– Жасөспірімдер арасында ҚР-ның бес дүркін чемпионы атандым
Атап айтсақ, 2015 жылы Қостанай қаласында өткен ҚР чемпионатында 35 келі салмақ дәрежесінде қоссайыс қорытындысы бойынша 113 келі жинап, алтыннан алқа тақтым
Бұл менің ел біріншілігіндегі алғашқы жеңісім еді
Араға жыл салып тағы да Қостанайда өткен ҚР-ның чемпионатында 50 келі салмақ дәрежесінде қоссайыс қорытындысы бойынша 164 келі жинап, топ жардым
Сол жылы Шымкентте ҚР-ның жеке командалық чемпионатында 50 келі салмақта 177 келі зілтемірді бағындырып, жеңімпаз атандым
Келесі жылы Атырауда өткен еліміздің жеке командалық чемпионатында 56 келі салмақ дәрежесінде 210 келі зілтемірді көтерсем, былтыр Қызылордадағы ел біріншілігінде дәл осы салмақта 225 келі зілтемірді еңсеріп, чемпион болдым.
– Әлем біріншілігіне тоқталсақ
Жарыстан­ алған әсерің қандай?
– Алдымен бізге қолдау көрсеткен жанкүйерлерге алғыс айтқым келеді
Жарыс жоғары деңгейде өтті
Ауыр атлет­тер тыңғылықты дайындалып келген, бәрінің мақсаты – чемпион атану
Әлем біріншілігіне бізді ауыр атлетикадан жасөспірімдер құрамасының бапкері Бақыт Ахметов бастап барды
Шыны керек, мен бұл жарыста жеңімпаз болам деп ойламадым
Осының алдында Таиландта өткен дүбірлі додада медальсіз қайтқан едім
Сондықтан байрақты бәсекеде жеңістің желкенін көтеру үшін барымды салдым
Басты қарсыласым Түркия мен Вьетнам спортшысы болды
Зілтемір көтеруге шығар алдында бапкерім рухтандырып, маған сенетінін айтты
Осы қолдаудың арқасында жеңіске жеттім
Жұлқа көтеруде – 145, серпе көтеруде 112 келі зілтемірді еңсеріп, қоссайыс қорытындысы бойынша тұғырдың бірінші сатысынан көріндім
Ал жеке бағдарлама бойынша екі күміс медаль олжаладым
Бақ пен баптың сыналған шағында намысты қолдан бермей, әлемнің небір айтулы таланттарымен тартысқа түсіп, топ жару – мен үшін үлкен қуаныш.
– Жалпы жасөспірімдер арасында ауыр атлетика қай мемлекеттерде қатты дамыған? Бұл спортта біздің деңгейіміз қандай?
– Ауыр атлетика Қытай мен Ресей елінде қатты дамыған
Біздің басты қар­сыластарымыз десек болады
Аталмыш спорт түрінен еліміздің толағайлары да алдына жан салмайды
Мәселен, жасөс­пірімдер арасындағы ел біріншілігінде бес спортшымыз да алтыннан алқа тақты
Сондықтан ауыр атлетикадан әлі талай чемпиондар шығарына сенімім мол.
– Алдағы мақсатың қандай?
– Бұйырса, қазан айында Азия чемпион­аты өтеді
Соған дайындық үстіндемін
Алдағы мақсатым – ересектер құрамасына өтіп, Байрақты бәсекеде ел абыройын асқақтатып, олимпиада шыңын бағындыру.
Сұхбаттасқан 
Айдар ҚАЛИЕВ
