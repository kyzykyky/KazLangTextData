Алматы мен Астанадан алыста, Арқаның Шетінде, Ақсу-Аюлының өтінде өмірін күреске арнаған қазақтың қарт қаламгері тұрады
Ол – кешегі кеңестің кербаққан саясатын салып-ұрып қолдай жөнелмеген, қолдамақ түгіл басын айдауға, бармағын шайнауға бермей қарсы айбат шеккен, көрнекті жазушы, сертінен айнымас­тан 80 жасқа келіп жеткен Кәмел ЖҮНІСТЕГІ
Түсі – қызыл, құрығы – ұзын саясат қойсын ба? Тоталитарлық жүйеге қарсы күресіп, қылышынан қан тамған сонау 1970 жылдары саяси ұйым құрып, Азаттықты аңсаған жас Кәмелді арнайы қызмет ақыры қолға түсіріп, абақтыға апарып тықты
«Атылып-асылмады» демесеңіз, азаптаудың жеті атасын көрді
Бабалардың «Кебенек киген келеді» дегені рас екен
Айдаудан аман-есен оралып, жанына түскен сызатты жазумен жазды
Аракідік тазы жүгіртіп, құс салады
Елде жүріп-ақ ересен шаруаларға араласып келе жатқан ақсақал
Арқаға ғана емес, бүгінде Алты Алашқа мәлім
Шығармашылықтан қолы босай қалса рухани-әлеуметтік, этнографиялық ендіктерге алаңдап үн қатып жүреді.
Тартыспен өткен тағдырын ұлттың жоғын түгендеуге арнаған аяулы жазушының қаламынан ұлттық әдебиетімізге олжа саларлық деректі хикаят, көркем әңгімелер, повестер аз жазылған жоқ
Осы орайда мерейлі жасқа өте сергек қалпында келген көрнекті жазушымен сұхбатты назарларыңызға ұсынуды жөн көрдік.
– Кәмел аға, басына ас құйып, сабына қа­рауыл қойған заманның қоламтасын қозғап, «Тәуелсіздік» деп бас көтеріп, ұйым құрған сол кезеңдегі санаулы жастардың бірі болдыңыз
Сақ қоғамның алдан күтер азапты сәттерін біле-сезе тұра мұндай қадамға баруыңызға не себеп болды?
– Мен – әжемнің тәрбиесінде болдым
Марқұм әжем Ғазиза Дінасылқызы аса діндар, әңгімешіл кісі еді
Сол кісі төңкерістен бұрынғы қазақ өмірін жырдай қылып жеткізетін де, 37-жылдардағы алапат аштықты, 37-нің сұмдығын, 40-жылдардағы қиындықты ерекше әңгімелейтін
Ал, әкем Жүніс – діни білімі бар әрі заман көшіне ілесе білген, аудандық газеттің редакторы болған, ғұмырын сонда өткізген адам
Ол кісіге де жан-жақтан сырлас адамдары келіп тұратын
Сыбырласып айтса да солардың әңгімесіне әуес болып өстім.
Елуінші жылдардың ортасына дейін мектептерге қажетті оқулықтар жетіспейтін
Соның да салдары болар, кітапханадан әдебиетке, тарихқа, табиғаттануға байланысты кітаптарды қазақ, орыс, тіпті татар тіліндегісін де түк қалдырмай оқыдым
Жетінші ­класта әдебиет пәні мұғалімімен Бұқар, ­Шортанбай туралы айтысып қалғаным бар
Бұқар жөнінде әкемнің жиғандары бар, ал Шортанбай жыраудың қолжазбасы туысқандарымызда сақтаулы болатын
Сол кезде Кенесары хан туралы айтыс-тартыс туып жатты
Ол айтыстың дабылын, ханды жақтағандардың сотталып кетуін естіп өстік
Кенесары туралы тарих сабағында дау көтергенімде ұстазымыз Ибрагим Мақажанов «әй» деп саусағын безеп тоқтатып тастаған
Бірақ ол кісі кейін шақырып алып Кенесары хан туралы небір жақсы пікір айтып, «ауызға қақпақ қоя білу» керек екенін де қатаң ескерткен
«Дарвинизм» деген сабақ болушы еді
Бір сабақтың үстінде, 9-класта «Мендельдікі дұрыс, Дарвин қате айтады
Мендель ­иттен ит, жылқыдан жылқы туады дейді, ал Дарвин иттен маймыл қалай туатынын дәлелдесін… Неге біз дәлелсіз ғылымды мойындауымыз керек?» деп шу көтердім
Талай күн сабаққа кедергі келтірдік
Мұның ақыры мектеп директорының жеке әңгіме өткізіп, ескертуімен, тіпті сақтандыруымен тынған
Мүмкін, осы жолға маңдайыма жазған тағдырдың өзі сүйреген шығар…
– Сіз 1950-жылдардың соңында «өкімет қазаққа неге қырын қарайды?» деп обкомға барған көрінесіз
Рас па?
– Жиырмаға жаңа іліккен жаспыз ғой
Қазақтың көне аңыздарын көп естіген, қайырымды хан, әділетті би туралы тамаша ертегіні бойға сіңіріп, қазақы мінез қалыптастырғанбыз
Сол қасиет шығар, обкомға итермелеген
Әрі сол кез қазақ үшін қаралы кезең еді
Тың деген сылтаумен бүкіл қазақ даласына орыстарды толтырып жіберді
Түрмелерден осы мақсат үшін сан мыңдаған бұзақыларды босатып, вагон-вагон етіп ауыл-ауылға тықты.
Қазақтың өз жерінде 30 пайызға жетпей қалғаны бүгін ғана айтылуда
Ол кезде қазақ баласының адасқан қаздай қаптаған сары бастардың арасынан қадау-қадау ғана көрініп қалған кезі
Қала деген әуелден орыстанған
Бізді «калбит» деп ашықтан-ашық айта беретін
Тың өлкесінің басшысы Соколов дегеннің «Қазақ халық емес, оларды немістермен будандастыру керек» дейтіні сол кез…
Қаптаған бұзақы ойына не келсе соны істейді
Ұрып-соғу, әкіреңдеу солардың еншісі
9-10-класс оқушылары ғана аздап қарсылық көрсеткен боламыз
Басым күш соларда
Үлкендеріміз «біз өлгенде енді бізге иман шығартпайды, ең болмаса табытқа салдырып көмдіре көрмеңдер» деп егілетін.
Осы күнгі жұрт өлке дегенді толық білмейді
Сол кездегі Конституция бойын­ша «Өлке» болып құрылған аймақтың республика билігінен шығып, тікелей Мәскеуге бағынатыны туралы ілгешек бар еді
Жас та болсақ соны да оқып, білдік.
Халықпен бірге біз де мұңға баттық
Қаладағы оқыған қазақтардың ішінен, онда да обком деген мықты мекемеге іліккендердің ішінен жанашыр, жолбастар іздегіміз келді
Сөйтіп досым Зейнолла Игілікұлы екеуіміз обкомға кіргенбіз
Бізді тыңдаған бір қазақ есі шығып кетті
Ұлтты сақтау керектігін, ол үшін ең болмаса шұрайлы жерден Америкадағы үндістердегідей қазақ үшін резервация аймақтарын құру керек екенін, түбінде халқымыздың саны өскен шақта біртіндеп өз жерімізге ие болатынымызды айтқанбыз
«Ондай болмайды
Ол капиталистік жауыз ел, бізде халықтар достығы» дегеннен аспаған «оқыған қазағымыз» қарадай терлеп, екіншісіне жөнелткен
Кезекті «оқығанымызға» айтарымыз үдей түскен
«Резервациядан» түңілген соң, онан әрірек кеттік
«Қазақ даласын діні де, тілі де бөлек славяндықтармен толтыру қазақ халқын ұлт ретінде жоюға әкеліп соғады
Тың игеруге соншама зәру болсақ Қазақстанға қаны бірге татар, башқұрт халықтарының ұл-қыздары келуі керек
Біз оларға емес, олар бізбен араласып кетеді» деген уәж айттық
Тыңдаушымыз көзінен жас аққанша күліп, «пәленбайич» деп өзінен жоғарылауға жіберген
Ол сабырмен тыңдаған болды да, «бар халық бір тілде сөйлесе коммунизм тезірек орнайды» деп Хрушев жолдас көрегендік айтып отыр
Қазақпыз деп кеуде қағу – надандық
Қазақ орыспен араласқаны жөн
Бұл «без болезненный процесс» деп сыздап шығарып салды.
Түңілдік
Түңілдірген өз қазағымыз
Ол кезде біз аупартком, обком дегеннің қызметкерлерінің көбінің (әсіресе қазақ сияқты бұратана халықтан шыққандардың) КГБ деген жантүршігерлік мекеменің салпаң құлақтары екенін, сол қызметке жету үшін талайды сыртынан жазып «құрбан» еткенін біле де қоймаған кезіміз
Көңіл біржола суыды
Ашындық…
– Тағдырдың өзі осы күрес жолына итермелеген екен
Сіздер «ЕСЕП» деген жасырын ұйым құрған екенсіздер
Ол туралы көп естідік
Дегенмен, қайыра бір еске алудың еш сөкеттігі болмас…
– «Қалың өртте қарлығаш қанатымен су себеді» деген халқымызда сенім бар
Біздің әрекетіміз де сондай
«Шапсаң, басымызды аларсың, бірақ тізе бүкпейді қазақ!» дегенді білдіру сияқты еді
Сол әрекетпен «ЕСЕП» (Елін сүйген ерлер партиясын) құруды жөн көрдік
Бізден бұрын қырқыншы жылдардың соңында «ЕСЕП» деген ұйым құруға талпыныс болған
Соның белді өкілі ақын Бүркіт Ысқақов ағамен кейін сырлас болдым
Қарағандыдағы «Жамбыл» мектебінің оқушылары өздерін «ЕСЕП»-тің мүшесіміз деп есептеп, С.Сейфуллиннің, Б.Майлиннің кітаптарын жасырып оқып, бар-жоғы жиырма шақты күннің ішінде қолға түсіпті
Осы жағдайды Жаңаарқалық қарт ұстаз Зәрубай Тәжитов те айтқан
Егер біз бүкіл Қазақстанның жоғарғы оқу орындарына жасырын таратқан үнпарақтардың астына «ЕСЕП» деп жазатын болсақ, онда КГБ-ге адресімізді көрсеткендей болатынымызды (Қарағанды, не соның маңайы деп) білдік
Сол себепті үнпарақтардың астына «Жас қазақ» жасырын ұйымы» деп жаздық
Бұл үнпарақтардың бірде-бірі Қарағанды пошталарынан салынған емес
Өтіп бара жатқан Ресей пойыздарына, ­Алматыдан, тіпті Атыраудан, Қызылжардан арнайы барып, не жолаушыларға өтініш жасап, алыс-алыс пошта байланысын пайдаланатынбыз
Осындай жасырын ұйым әр облыстағы жоғарғы оқу орындары студенттерінің арасында құрыла бастады
Оның айқын дәлелі, жан-жақтан біз жазған үнпарақтардан да басқа хаттардың қарша борап кетуі еді
Жастардың арасында «елім» деген қатты толқын пайда болды
Міне, біздің қол жеткізген жетістігіміз
Ұлт жастарының жүрегін ояттық
КГБ бұл ұйымды қалалардан іздеп әуре боп жатты
Ал, біз болсақ аудан орталығында жатып алып, бүйрегіне шаншудай қадалдық
Бүгінде екінің бірінде жазу ­машинкасы бар ғой, ол кезде ол таптырмайтын, біздің тау ішіндегі үңгірге жасырған машинкамыз болды
Сол машинкаға «ЕСЕП»-тің Жарғысы мен бағдарламасы басылған еді
Біздің ұйымның Қарағанды политехникалық институтындағы бөлі­мін Ерғалы Есімғалиұлы деген досым басқарды
Біз қолға түссек те, Ерғалы досымды елде аман сақтап қала алдық
«ЕСЕП» екі жылдан артық жасырын жұмыс жүргізді
КГБ-ның дұзағы тарыла бас­тағанын да сездік
Ол туралы бізге айтушылар да болды
Соның бірі аудандық, кейін облыстық комсомол комитетінің хатшысы болған Көшкін Амандықов деген азамат
Дұзақ тарылған сайын біз де қатарымыздың аман қалуын ойлап, олармен байланысты біртіндеп үздік
Соның бірі – кейін Қарағанды облыстық газетінің редакторы болып істеген Рымқұл Сүлейменов, ақын Саябек Айнатаевтар еді
Елге аман-есен оралған соң Рымқұлдың «Сен маған сенбедің бе? Неге байланысты үзіп тастадың?» деп өкпелегені бар
«Әй, сен бір атадан жалғызсың, сен кетсең, тұтас бір ата құриды ғой, сол үшін қолға түспеуіңді ойладым» деп жауап бергенмін
Бұл ­туралы Рымқұл Сүлейменовтің «Жұлдыз» журналының 2002 жылғы ­12-санында «Ақиық» деген естелігі шықты.
Иә, біз заманында іс жасадық
Атып тастауы мүмкін екенін білсек те, басымызды тіктік
Бірақ ажал дұзағы қашық екен
Ақыры 1962 жылы КГБ-ның құрығына іліктік
Көрмегенді көрдік, саяси лагерден бір-ақ шықтық
Өмірімнің 1991 жылға дейінгі кезеңі, Тәуелсіздік алғанша аңдуда өтті
Мен түгіл оқу орындарындағы інілерімнің көрген теперішін тілмен айтып жеткізе алмаймын…
– Сіздің Қызылжардағы Абылайдың Ақ үйінде болғаныңызды да естідік
Абылай үйіне қалай тап болдыңыз?
– Қызылжардағы түрменің есігін талай адам ашқан шығар
Кешегі Кеңес заманында мұнда үлкен сұрыптау орталығы болған
Түрме дәмін татқан сол жылдардағы кезіккен жұрттың талайы, онан соңғы уақытта елге келген соң тілдескен біраз азамат сол қапастың табалдырығын аттағанын айтатын
Басыңнан ерік кеткен соң мылтықтың дүмі айдаған жақтан ауытқуға не шара
Жарқабақтағы ғимараттың алдына әкеліп түсірген
Әдеттегідей «шмон» жасап, түрмеге тоғытқан
Кіргізген камераға еріксіз таңдануға тура келді
Қабырғаларының қалыңдығы сынық құлаш
Терезелерінің ойығы әдеттегідей төрт бұрыш емес, доғаша иілген
Сонан соң барып жаңа өзіміз кірген есік еске түсті
Есіктің беті оюларға толы
Зәршелегімізді көтеріп әжетханаға беттегенімізде кең дәліздің күмбезі таң қалдырған
Күзетшіміз сол жердің мұжығы екен
Ғимараттың жайын кейін сол айтты
Жалбырап аузына түскен мұртын сипаған ол «бұл бір ханның сарайы, атын ұмыттым» деп мардымсыған
Сол ғимарат түрменің «камера смертников» дегенінде «аунап-қунадық»
Лагерде саяси баппен сотталып, отыз үш жыл ғұмырын осында өткізген ақмолалық Құнанбай Бейсенұлымен кездестік
Ол кісі қазақтың атақты байы, Алаш партиясына мүшесі болған екен
Қызылжар түрмесі туралы айтқанымызда: «Ол Абылайдың Ақ үйі ғой, сан көрген едім, мына бұзатарлар қиратып тастаған шығар деуші едім, бар екен ғой, әлі».
Қазақтың асыл мұрасындай ­Абы­лайдың Ақ үйін түрме ету де халқымызды қорлау ғой
Есімізден өстіп те жаңыл­дырған шақтан өттік емес пе?
– Елге оралған соң басыңызға тыныштық бермей, әуре-сарсаңға салып, қуғындаған жоқ па?!
– Тыныштық дегеннің өзін түсіну әртүрлі ғой
Қой аузынан шөп алмайтын мүсәпір болсаң мүмкін тиісе қоймас
КГБ-нің бір полковнигі «алмас кездік қап түбінде жатпайды» дегенді бірде айтып қалған
Таяқтың неше көкесін жесек те өзіміз тыныш жүре алмадық қой
Өзі улы жыланның құйрығын тағы бастық
Әрине, енді біз үшін тағы да жасырын ұйым құру өліммен тең еді
Біз енді жабулы қазанның қақпағын ашып көруге бел байладық
Атын атауға тиым салған Шортанбай мұрасын зерттеуге ден қойдым
Шортанбай жыраудың жыр-қиссаларын жатқа айтқаны үшін 18 жылын «ыстық» жақта өткізген Анарбек жыршы басқаға сенбесе де маған сенген, сол кісінің айтуымен қиссаны магнитофон таспасына түсіріп, жасырын сақтап, әредік елге тыңдатып жүрдік
1980 жылы ұлы жыраудың басына Шет ауданы азаматтарын ұйымдастырып, көктас қойдық
Бүкіл шәкірттерімен атылған Қыздарбек күйші мен оның ізбасарларының өмірін, күйлерін зерттеп, жарыққа қайта шығардық
Солардың ішінен Абылай ханның «Дүние ғапыл», «Қайран елім» күйлерін табу, оны эфирге жіберу аса зор күшке түскен
Ол жеке әңгімеге тұрарлық дүние
Сан рет жігерім құм болған…
1984 жылы алғаш рет Кенесары ханның қорғанында болдым
Ұлы хан Ресеймен соғыс тұсында Арқа мен Бетпақтың жалғасқан тұсына қамал салдырған екен
Қамал сол әскери инженерияның бар талабына сай салынған
Сол қамал іргесінде ханның өзі қаздырған құдығы әлі бар
Ең өкініштісі, бүгінде республиканың бар газетіне осы құдықты қалпына келтіру жөнінде сан рет жазсам да селт еткен не бір әкім, не басқа азамат жоқ
Ал, сол Кеңес заманында Кенесары ханның атын атауға болушы ма еді?
Бұлардан басқа осы маңда 1931 жылдары атылып кеткен оншақты ақынның мұрасы, 32-нің сұмдығы туралы зерттеулер бар
Мұның бәрі улы жыланды түрткілеу ғой
Ақыры үстімнен арыз борады
Оқу бөлімінде бар-жоғы инспектор едік, «Районо жұмысының ақсауы оны Алашордашылар басып алғандықтан» деп, бізді де, тіпті мектептегі жұбайымызды да жұмыстан қуу жөнінде аупарткомның АПО-сы мәселе дайындап, бюроның шешімін шығартты
«Халық жауы» атағын мойнымызға ілді, көрген зобалаң аз болған жоқ
Досым Зейнолла Игілікұлын бес рет жұмыстан қуды
Сонда райкомның І-хатшысы оған «сен халық жауысың» деп зіркілдегенін кім ұмытар? Ақыры осы қуғын-сүргіннен тапқан аурумен Зекең 1988 жылы дүниеден өтті.
Менің үйімде екі баламды бірдей дәрілеп естен тандырып, қораға апарып тастап, тінту жүргізгенін қайтіп ұмытасың?.
«Өзімді атсаңдар да, түрмеге қамасаңдар да ризамын, бала-шағама тиіспеңдер!» деп өтініш жаздым
Шыдай алмай Алматыға барып, досым, жазушы Қалихан Ысқақовқа осы жағдайды айтқанымда, оның түсі бұзылып кетті.
«Байқа
Енді, сақ бол! Өлтіріп жіберуден тайынбайды» деп сабырға шақырған, марқұм…
– «Тың көтеру» деп неше жыл жалаулаттық
Аракідік сол науқанды үлкен мақтангершілік етіп кетеміз…
– Жерімізді тас-талқан етіп, бүгінгі ауыр экологиялық жағдайға әкелген, Арал теңізін суалтудың басы болған, қазақты халық ретінде жер бетінен жойып жіберуге бағытталған саясаттың бірі – «Тың игеру»
Екінші дүниежүзілік соғыстан соң АҚШ атом бомбасымен әлемге қоқан-лоққы жасады
КСРО оған жауап ретінде өз атомын жасады
Оны жарып-сынау қазақ жерінде жасалды
Сол жарудан келген қасіретті халық әлі көріп отыр
Әлі талай зардабын тартамыз…
– Тәуелсіздік, кейбіреулер ойлағандай, аспаннан түсе қалған жоқ
Төгілген тер де, қан да аз емес
Сіз де өмірдің қатал қысы­мын көрдіңіз
Егемен ел болған соң ерекше құрметтеліп, еленген боларсыз
Алған сый-құрмет, орден, медаль дегендей…
– Жиырмадан асқан шағымызда басымызды қатерге еліміз үшін тіксек те, орден үшін тіккен жоқпыз
Алған орденнің ең үлкені тәнімде
Челябінің түрмесінде бір мұжықпен ойда жоқта жекпе-жекке шығуға тура келді
Не өмір, не өлім екенін ол ашық айтқан
Құр қол едім
Әуелде жұдырықтастық, мені ала ­алмады
Кенет қолында жалт еткен бірдемені көзім ­шалып қалып, қолымды төсеп үлгергенмін
Қан аспанға шапшыды
Соңғы сәтті пайдаланып иектен соғып үлгердім… Тән жарасы жазылғанмен, жан жарасының жазылуы қиын екен…
Тәуелсіздік мерекесіне орай салтанатты жиындар болады
Сонда айнала орден-медаль үлестіріліп жатады, бірақ бізге емес
Сондай бір жиында Жібек Құрманова деген қарт ұстаз «Әй, ­мынау не сұмдық? Осы Тәуелсіздік үшін ­жанын пида етуге дейін барған Кәмел мен ­Зейнолла емес пе?» деп айғай салғаны бар
Десек те халықтың құрметінен артық ештеңе жоқ.
– Есіміңіз елге мәшһүр қаламгерсіз
Жазушы­лықтағы негізгі ұстанымыңыз қандай?
– Зерттемей, көзбен көрмей, дәлеліне жетпей ештеңеге қалам тартпаймын.
– Мерейлі сексен жасыңыз құтты болсын, аға! Шұрайлы әңгімеңізге рақмет, деніңізге саулық тілейміз!
Әңгімелескен 
Ж.САДЫХАН
