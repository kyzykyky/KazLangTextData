Бүгінде жасы алпыстан жетпіс, сексенге келген аға толқын өкілдері мәдениеті мен ұстанымы, білімі мен білігі, көрегендігі мен алғырлығы, көзқарасы мен өресінің биіктігі, парасаттылығы жағынан жастарға үлгі екенін айтуға тиіспіз
Олар өткен ғасырдың 60-шы жылдарындағы мамандар мен кадрлар болғанына ой жүгіртсек, олардың көргені мен білгені, оқығаны мен тоқығаны, іс-тәжірибесі, өмір өткелдері қазіргі жас ұрпаққа тамаша өнеге дарытатын аса құнды қасиеттер екенін ұғынамыз
Сондай абзал қарттардың бірі жөнінде әңгіме қозғауды жөн көріп отырмыз
70 жастың жотасына шықса да Қостанай облыстық «Зекет» қорын басқарып отырған жұрт десе желпілдей жөнелетін, ел десе елпілдеп тұратын жаны жомарт, жайсаң Жақсылық Ғайсаұлымен сәті түскен сыр-сұхбатты оқырмандар назарына ұсынып отырмыз.
Бір таңданарлығы, Жақсылық аға бұл сұхбатты өзі туралы емес, сұхбат алушы мен туралы әңгімелеуден бастады:
– Асқарбек, орнында бар оңалар дегендей, сендердің әулеттерің әуелден өнер қонған әулет қой
Ел ішінде «Өлеңші ата» атанған Бектеміс атаңның, кезінде ауыздыға сөз бермей, елімізге ақындығымен, шешендігімен танылған әкең – Назағаның көздерін көріп өстім
Ол кісілердің бастары Кеңес өкіметінің ноқтасына сыймай кетті ғой
Мынау жалған дүниеде жасымнан жалған сөз сөйлемеуге, тек шындыққа жүгінуге бел буғанмын
Маған өзіңнің атаң мен әкең сияқты зиялы жандардың ықпалы болды
«Жақсының басқан ізі – алтын» дегендей, мен жасымнан жақсыларға жақын жүруге тырыстым
Жамандық ойлайтын жандардан бойымды аулақ ұстадым
Қолыма билік тиді деп қисық істерге бармадым
Тек таза арымның айтқанымен еңбек еттім
Мені тірліктің түрлі қалтарысты өткелдерінен аман алып шыққан осы жасымнан ұстанған қағидам мен істеген оң істерім, елге деген адалдығым ғой деп ойлаймын.
– Есіміңіздің «Жақсылық» деп қойылғаны осындай тілектен болар?
– Иә, мен 1943 жылы 17-мамырда дүниеге келіппін
Майданға аттанарда әкем «Егерде ұл бала туса, елге жақсылық әкелсінші деген ырыммен Жақсылық қойыңдар» деп кеткен екен
Соғыстың аты соғыс, талай қыршындар кеудесін оққа тосып майданнан оралмады, соның бірі менің әкем Ғайса болды
Ол ол ма, мені қанаттыға қақтырмай, тұмсықтыға шоқтырмай өсіріп келе жатқан анам Қадиша жазықсыз жапа шегіп, Сталиннің саяси қуғын-сүргініне ілініп, 3 жылға сотталып Моңғолия жерінен бір-ақ шықты
Сөйтіп, сәби шағымда тұл жетім болып қалдым.
Маған пана әрі мықты тірек болған нағашы атам, арғын-қыпшаққа аты мәлім, торы қыпшақ Назарымбеттің Табайының немересі Арыстанұлы Қозыке болды және бауыр басқан әжем Бибігүл еді
Сол кісілердің қолында тәрбие алып ержеттім.
Бар көргенім нағашы атам болған­дықтан 1949-1950 жылы алғаш мектеп табалдырығын аттағанда – Қозыкин болып жазылдым
«Жазылса жазылсын, жетімді жеткізген сол ғой» деп ел іші де құптаған болар.
Мен ол кезде Қадиша апамның анам екенін білмейтінмін, бірақ жұдырықтай жүрегім оның мейірім шуағын, жанарының жылылығын сезетін
1949 жылы Қадиша апам «Ішкі жақтан» түрмеден келді, әдемі киінген
Сол кезде туфли дегенді бірінші көруім
Апам бір күні мені мектепке баруға дайындап, суға түсірді
Жуындырып отырып егіл-тегіл жыласын келіп, мен болсам ештеңе түсінбей «Апа, неге жылайсың?» деймін
Маған айтқаны, «Ботам, ертең сен мектептен келмей-ақ қой, Сары ағайдың үйінде қонып шық, ауа райы бұзылатын түрі бар»
Мен апамның айтуымен қонып шығуға Жайлаубайдағы мектептің жанындағы Сары ағайдың үйіне келдім
Кешке құрт көже ішіп алып, ауызүйдегі жас бұзаудың жанынан орын тигенге мәз болып ұйықтап кетіппін
Содан келесі күні үйге келсем, үйде апам жоқ, ол кісіні тұрмысқа шығарып жіберіпті.
Бұғанамыз бекімей жатып, шөп тарттық, ат тырмаға міндік, шығыр­дың өгізін айдадық
1956 жылы мен мала тартатын екі өгіздің айдаушысы болдым
Сол кезде 13 жастағы баланы таңертең сағат 4 кезінде бригадир айқайлап оятады
Бірімізге-біріміз тығылып, бүрісіп шырт ұйқыда жатқанымызда «тұрыңдар» деген дауысты естігенде шошып оянасың, тұрғың келмесе де амалсыздан тұрасың.
1960 жылы Жангелдин атындағы орта мектепті ойдағыдай бітіріп, өмірге жолдама алдым
Орта білім алғаннан кейін мүмкіндіктері барлар оқуға кетті де, біз сияқтылар ауыл шаруашылығын механикаландыру училищесінен бір-ақ шықтық
Қоғамдық жұмысқа белсене араластық, ауылдағы клубтың меңгерушісі болып аудандық, облыстық байқаулардың жеңімпазы атандық.
Кезекті армиялық борышты өтегеннен кейін асқақ арман жетелеп бүкілодақтық екпінді құрылыс атанған Рудный қаласына келіп, жүргізуші болып жұмысқа орналастым
Лисаковка (ол кезде поселке) жанында салынып жатқан су қоймасының табанына Рудный қаласынан бетон тасып, еңбек екпіндісі атандым
Сол жылы «Промстрой» құрылыс басқармасының комсомол ұйымының хатшылығына сайландым
Жастар ісіне белсене араласып, 1968 жылы комсомолдың 50 жылдығына арналған салтанатты жиналысқа қатынасу үшін ұйымдастырылған комсомол ұйымдарының жарысына қатысып, Рудныйдағы сол кездегі 124 ұйымның алдына шығып, жарыс озаты атандым
Мәскеудегі, Съездер сарайының төрінде Испан компартиясының төрайымы, Кеңестер Одағының батыры Рубиннің шешесі Доллорес Ибарруримен қатар отырған Торғайдан шыққан жетім Жақсылық едім мен.
Ол кезде Рудныйда қазақтың қыздарын кездестірмейтінбіз
Басқа ұлттың қыздарын пойыздан вагондардан қарсы алып жүрген кез ғой
Бар тілегіміз қазақтың бір дені дұрыс қызына жолықтыршы деп Тәңірден тілеп жүргенде Қостанай қаласында тұратын Жаңылдық құдашамды тауып алып, танысып, үйленіп, бақытты жанұя құрдық.
Жаңылдықтың әкесі Таз руынан, өз еңбегімен ғана күн көрген, саудамен айналысқан Қазымжан атамыз неге екенін білмеймін мені өте жақсы көрді
Енеміз Сәлима да, балалары Серік, Төлеген, Мараттардың менімен қарым-қатынастары жақсы болды
Жаңылдық туған шешесінен ерте айырылған, ол да нағашыларының қолында өскен, жеңгесі Рәзия, нағашы ағасы Сағиттардың тәрбие­сінде болған, екеуміздің де тағдыры­мыз ұқсас.
Кешегі тұл жетім кезімдегі нағашыма жазылған аты-жөнімді өзгертіп, Ғайсаұлы деп жазылдым
Менің бұл ісіме нағашыларым қарсылық білдірген жоқ
Сөйтіп, Отан қорғау жолында арманда кеткен Ғайсаның есімі Мәскеуде де аталды.
1969 жылы Арқалық қаласына комсомол комитетінің хатшылығына сайлану үлкен абырой сияқты болды
Сөйтіп, көп ұзамай осы ауданның комсомол комитетінің бірінші хатшылығына сайландым.
­– Халқымыздың құрметіне бө­ленген әйгілі қайраткер Өзбекәлі Жә­нібековтен де тәлім алғаныңызды да айта кетсеңіз…
– Торғай облыстық партия комитетінің идеология жөніндегі хатшысы қызметін атқарған Өзбекәлі Жәнібековтың жастар тәрбиесі жөніндегі еңбегі зор болды
Ол кезде партия, комсомол ұйымдары өте тар бөлмелерде орналасқан болатын
Соған қарамастан оның ішінде жұмыс қайнап жататын.
Бір күні Өзекең телефон шалды: «Ғайсин жолдас, Әліби Жангелдин атамыздың «қызыл керуен» жолымен республикалық үгіт-насихат пойызы келе жатыр, құрамында атақты «Айгүл» ансамблі бар, соны қарсы алу сендердің аудандарыңның еншісіне тиіп отыр
Есіңде болсын, олар бір-ақ күн болады
Матросов атындағы совхозға апарып, концерт қойдырып, халықпен кездесу ұйымдастырасыз, себебі келесі күні облыс орталығында үлкен концерт болады» деп шегелеп тұрып тапсырма берді.
Кейінірек «Ана тілі» газетінде «Айгүл рухтың шырағы» деген мақала шықты
«Мұздағы балет» деп ата­латын бөлімінде: «Солтүстік аймақтардағы бір сапарда барабаншы Зәуреш үсікке ұрынып, вертолет шақыртылды
«Айгүл келеді» деп айнадай етіп жуылып қойған, жылуы қыста шамалы, көктайғақ болып қатып қалған ауыл клубының сахнасында биші қыздар аянбай биледі
«Аянбай биледі» деген әзіл ғой, бұл кәдімгі «мұздағы балет» болған-ды» деп жазыпты
Міне, осы «Мұздағы балетті» ұйымдастырушылардың бірі мен Жақсылық Ғайсин едім
Сол кездегі Арқалық аудандық комсомол комитетінің бірінші хатшысы ретінде Өзбекәлі ағаны жиі көріп, ақылын тыңдап жүрдім
Ол менің қызметіме риза болып қанаттандыратын
Қабілетімді шыңдап қызметімді өсіргенін қалай ұмытайын
Ол кезде отызда орда бұзатын жаста едім
Өз ағамыздай болып кеткен Өзбекәлі ағамыздың ақылымен сол кезде «коммунизм мектебі» аталып жүрген кәсіподақ жұмысына ауыстым.
– Жақа, «халық айтса қалт айтпайды» дейді халық даналығы
Жұрттың айтуына қарағанда, Сіздің облысқа танымал болған тұсыңыз, мемлекет және қоғам қайраткері Еркін Нұржанұлы Әуелбеков облысымызды басқарған кезінде екен
Еркін Әуелбековтен тәлім алғаныңыз да бір мектеп болса керек.
– Мен ауыл шаруашылығы маманы болғандықтан сол кездегі Торғай облысының бірінші хатшысы Еркін Нұржанұлы Әуелбеков мені өзіне шақырып алып, біраз әңгімелескен соң Кима ауданы «Құмай» мал бордақылау совхозының директоры қызметіне тағайындатты
Шаруашылық басқару оңай жұмыс емес, оған дамылсыз еңбек ететін, халықтың жағдайына аса назар аударатын төзімді, қиындықтарға шыдамды, ақыл-ойы парасатты, болашақтан үміті зор адамдар керек
Соның біреуі болар деп маған сенім артқан шығар Ерекең
Сол биіктіктен көріне білдім ғой деп ойлаймын.
Шаруашылық «Алғабас» деген елді мекенде орналасқан, көбі жергілікті халық – қазақ ағайындары екен
Үш жылдың ішінде бүкілодақтық жарысқа қатысып, оның жеңімпазы деп танылып, сол кездегі партияның Орталық Комитетінің, Жоғарғы Советтің, Бүкілодақтық кәсіподақ ұйымы мен Комсомол Орталық Комитетінің ауыспалы Қызыл туын жеңіп алу зор абырой болды.
Күндердің күнінде өзі жібер­ген кадрын сынамақ болды ма, Е.Әуелбековтың өзі келіп жағ­дай­­мен танысып, елді аралап, ха­лықпен пікірлесіп, өзінің жаңа шаруашылықтан не күтетінін бүкпей ортаға салды
Арнаулы тапсырмалар жүктеді.
Ол кісінің бірінші тапсырмасы: «Халықтан алшақ кетпе (өзіне зәулім үй салып алғандарды ол кісі жақтыртпайтын), екі пәтерлі үйдің бір жағына өзің, екінші жартысына механизаторды кіргіз
Күзге дейін кеңшар орталығында 2 қабатты мектеп ғимаратын, гараж, 5 қора, екі пәтерлі 15 тұрғын үй құрылысын аяқтайсың, бордақыдағы малдың санын 4100 басқа жеткізесің» деп тапсырма беріп, үлкен міндет жүктеп кетті
Уақытпен есептеспей күні-түні жұмыс істеуге тура келді
Ерекең келіп кеткеннен кейін жағдайымыз жақсара бастады, жаңа техникалар келе бастады, Алла тағала қолдап, берілген тапсырманы орындадық.
Облыста болған бір есеп беруде Е.Е.Зарицкий (облаткомның төрағасы) «Ол шаруашылықтың басшысы Е.Әуелбековтың тапсырмасын орындай алмайды» деген ғой
Бір күні мені және аудандық атқару комитетінің бастығы В.Винниковты облыстық партия комитетінің бюро отырысына шақырып, жаңа ша­руашылықта жүріп жатқан құры­лыстың қарқыны жайлы есебімізді тыңдады
В.Ванников мені сынап-мінеп жүретін
Құрылыс қызу жүріп жатқан, мен уәдемізді уақытында орындап шығатынымыз туралы айтып бердім
Сонда Е.Әуелбеков тұрып: «Неправильно ведете себя товарищ Винников, это Вам не черного барана резать» деп тыйып тастады
«Черного барана резать» деп отырғаны ауатком бастығы Кеңарал кеңшарын аралап жүргенде ақ жүнді қойлардың арасында жүрген бір қара қошқарды бауыз­датып тастаған көрінеді
Соңынан қошқардың иесі сотқа беріп, арты үлкен айқай-шу болған
Ерекеңнің айтып тұрғаны сол екен.
Сол жылы уәдемізді орындап шығып, біраз абыройға ие болдық
Әсіресе қазақ ауылында 2 қабатты мектеп ғимаратына кіргенде оқушылардың қуанғанын көрсеңіздер ғой, 20-дан астам жанұя жаңа қоныс алып, үлкен тойлар болып жатты
Сол жаңа кеңшар ашылған жылдары бірге қызмет атқарған жас жігіттер қазір өздері шаруашылық, аудан басшылары болды
Оларды үлкен қызметтен көргеніме бір марқайып қаламын.
Осы кезден бастап еңбегіміз әйгілене бастады, соның нәтижесі шығар Еркін Нұржанұлы мені Аманкелді ауданының ауыл шаруашылығы басқармасының бастығы лауазымына тағайындады
Бұл 1983 жыл болатын және 18-мамыр күні біздің ауданға келіп, менің туған күніме орай болған отырыста: «Мен бұл жігіттің өмір жолымен таныстым, болашағы зор жігіт» деп әкелік қамқорлық жасағанын қалай ұмытайын
Ол кезде қызмет бабында іріктеу, тәрбиелеу, қызметке орналастыру мәселесінде партия ұйымдары көп ұйымдастырушылық жұмыс атқарушы еді ғой.
Осы жылдары Амантоғай ау­данының азаматтары менің кандидатурамды Қазақ КСР Жоғарғы Советінің депутаттығына ұсынды
Осы округтан сол кездегі облыстық партия комитетінің бірінші хатшысы Кенжебек Үкіұлы Укин тіркелген екен
Ол кезде бірінші хатшыға таласқа түсу мүмкін емес еді.
Сол Кенжекең қазір маған туған құда, ең жақын туыс болып кетті.
– Елбасымыз Н.Ә.Назарбаевтың өзіңізге сенім артып, ауданның әкімі етіп тағайындағанын білеміз.
– 1998 жылы Президент Нұрсұлтан Әбішұлының қабылдауында болып, Жангелдин ауданының әкімдігі лауазымына тағайындалдым
Ол бір заманның күйіп тұрған шағы еді, зейнеткерлер зейнетақысын, мұғалім, дәрігерлер еңбек ақысын, ал аналар балаларына тиісті жәрдемақысын ала алмай жүрген кез, ал Жангелдин ауданы бойынша барлық берешек 126 млн
теңгеге жеткен екен
Дәл осындай, халықтың не істерін білмей тоқырап, толқып тұрған, оның үстіне Торғай халқын ұйымдасқан түрде көшіреміз деген мәселе көтеріліп кейбір солтүстік аудандарының әкімдері жұмыс жүргізе бастаған кез еді.
Барлық шаруашылықтар тарап, мәдениет ошақтары, балабақ­шалардың шаруашылық­тардан алынып, әкімдердің қарамағына бе­рілген, ал ауыл әкімдерінің ба­лабақша, кітапхана, мәдениет ме­кемелерін ұстап отырмақ түгілі, ауданға жиналысқа келуге көліктері жоқ, әркімге жалынып жүрген кезі
Осындай қиын шақта жұмыс істеуге тура келді.
Бірінші қолға алынған мәселе облыс басшыларына «Торғай халқын көшіреміз» деген шешімнің дұрыс еместігін дәлелдеу болды.
Торғайдың егін, мал өнімдері, балығы, қауын-қарбызы, өзінің негізгі құнына өтпей ұстағанның қолында, тістегеннің аузында кетіп жатқан кез еді
Ақкөлде балық аулауға рұқсат етіліп, 50-ден артық балық аулайтын бригадалар ұйымдастырылды (көбісі сол жылдары уақытша шағын үйлерде салып алды, көл жағасында)
Балық аулау Аралбай, Ақшығанақ, Шеген ауылдық округтерде, Торғай, Қабырға өзендерінің бойында қолға алынды, азда болса егін егіліп, бақша салынып, мал басын сақтап қалуға біраз жұмыстар жасалынды
1999 жылдың аяғында барлық берешектер өтелініп, 2000 жылдың басында халықтың тиесілі қаржыларын уақытында ала бастайтын мүмкіншілікке қолы жетті
Қанша қиындық жағдайды бастан кешіргенімен біздің Торғай халқы, рухының биік екенін көрсете білді, барлық қиындықтарға төзді, ақыры жеңіп шықты.
Мен Президенттің қабылдауында болғанымда қозғалған мәселе, Ақтөбе облысының Қарабұтақ елді мекенінен Торғайға дейін асфальт жолды қосу, сөйтіп, батыс аймақтарын Торғай даласы арқылы тура Астанаға шығару
«Бұл болашақтың жоспары екен» деп Президентіміздің өзі бұл жоспарды қолдаған
Ал қазір оны орындауға мүмкіндіктер бар
Бұл жоспар орындала қалса Торғай өлкесі, болашағы көмескі аймақтар қатарынан алынып тасталынар еді
Бұл арада «Торғай» деп отырғанымыз Жангелдин, Амангелді, Арқалық аудандары, Тас­ты-Талды елді мекен аймақтары.
Бүкіл Торғай аймағын «Ұлттық парк» деп атап, мемлекеттің қорығы аумағына айналдырса біраз мәселелердің басы ашылар еді-ау
Кадр мәселелерін шешуде де қиындықтар жоқ емес
Жас мамандарды елге тарту үшін коммуналдық үйлер салыну қолға алынып жатыр, бұл бір құптарлық жағдай, үлкен елді мекендерде, балабақша, жас­тар демалатын орындар қалпына келтірілсе, сондықтан жастардың біразы өздерінің туған жерлерін өркендетуге сөзсіз атсалысар еді.
1999 жылдың аяғында елдің жағдайы біршама жақсара бастаған кезде мен өз өтінішіммен Жангелдин аудан әкімі қызметінен босап, Қостанай қаласына келіп бірқатар қызмет атқарып, сосын зейнетке шықтым.
Иә, Торғай өңірінде отыз жылдан астам қызмет етіппін.
Әрбір адам баласы өмірге келген соң артында лайықты із қалатындай тірлік істесе бір ғанибет емес пе! Адамның қолынан келмейтін не бар? Жақсы өмірді де, жамандықты да адам баласы өз қолымен жасайды
Кейде жұмыс жоқ дегенді сылтау етіп, көшеде сенделіп жүрген дырдай жігіттерді көргенде қарның ашады
Ал бұған керісінше жоқтан барды құрап, тіршіліктің қайнар көзін тауып жүрген азаматтарды көргенде сүйсінесің.
– Ақжарма сырыңызды бүкпесіз ақтарып, шешіле әңгіме айтқаныңыз үшін рахмет!
Асқарбек БЕКТЕМІСОВ,
Қазақстан Журналистер 
одағының мүшесі
Астана
