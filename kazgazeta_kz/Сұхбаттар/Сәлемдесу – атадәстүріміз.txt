«Дəстүр» ұлттық-этнографиялық журналының «Дəстүр» кеше, бүгін, ертең» атты жаңа ғылыми-көпшілік жобасы – халық этнографиясының білгірі Жағда Бабалықұлының 100 жылдығына арналып отыр екен
Журнал ұжымы осы жоба аясында бүкіл елімізді аралап, ел ішінен асыл жəдігерлер жинауға кірісіп те кетіпті
Бұл орайда ақын, «Дәстүр» журналының бас редакторы, Қазақстанның еңбек сіңірген қайраткері    Қасымхан Бегмановтың елімізге белгілі ғалым, ҚР Ғылым академиясының құрметті академигі, тарих ғылымының докторы, профессор Уахит Шәлекеновпен жүргізген сұхбатын назарларыңызға ұсынып отырмыз
 
– Уахит аға, халқымыздың салты мен әдет-ғұрпында сәлемдесу, амандық-саулық сұрасу дәстүрі ерекше орын алатыны белгілі
Жалпы сіздің ойыңызша сәлемдесудің рөлі қандай?
– Амандасу салты – ежелден адам баласының бір-біріне сый-құрмет білдіруі
«Адам амандасқанша, жылқы кісінескенше» деген қанатты сөз тегін айтылмаған
Мұны «Кісі сөйлескенше, жылқы кісінескенше» деп те айтады
Сәлем – сөздің анасы
Жер шарын мекендеген 7,5 миллиард халықтың баршасы өзара сәлемдеседі
Бір халықтың басқа халықтан ерекшеліктері болады
Сондықтан кейбір елдерде сәлемдесудің өзгешеліктері бар.
Орталық Азия – түркітілдес халық­тардың отаны
Олардың ата-бабалары ғасырлар бойына сәлемдесу құндылығын қалыптастырған
Дәстүр бойынша оң қолымен сол жақтағы көкірегін, жүрек тұсын басып, бас иіп сәлемдескен
Түркі этностарынан өзбек пен түркімен халықтары күні бүгінге дейін осылайша сәлемдесу салтын сақтаған
«Жас Алаш» газеті биылғы 7 наурыз күнгі нөмірінде Өзбекстан Республикасының жаңа Президенті Шавкат Мирзиёевтың бағзы заманғыдай амандасып тұрған суретін басып шығарыпты
Өзбек елінің басшысы халқымен ежелгі түркінің салтымен амандасып тұр
Яғни заты түркі өзбектер бағзы ата-бабаларының салған жолымен келе жатыр.
Ежелгі ата-бабалары мирасқа қалдыр­ған құндылығы бойынша сә­лем­­десуді жалғастырып келе жатқан халық­тар әлемде баршылық
Оңтүстік және Шығыс Азия құрлығын мекендеген Үндістан, Бирма, Жапония және тағы басқа елдердің халықтары екі алақанды біріктіріп, маңдайға тигізе бас иіп сәлемдеседі
Біздің дәуірімізге дейінгі VI ғасырда Үндістанда Будда дініне негізделіп пайда болған мұндай сәлемдесу салты бүгінгі күнге дейін жалғасуда
Еуропа құрлығын мекендеген этностар бірінің қолын бірі алып амандасады
Ұзақ уақыт көр­меген жа­қын адамдарымен сүйісіп аман­дас­қан
Қазір олар жаппай қол беріп, сүйісіп амандасады
Қытай халқы бас иіп сәлемдеседі.
Ал арабтар «Ассалаумағалейкүм!» (Сізге тыныштық болсын), «Уағалайкүмассалам!» (Сізге де бей­бітшілік болсын) деп сәлемдеседі
Тамаша жүздесу ғой
Ислам дініне енгеннен кейін түркі этностары да осы дәстүрді пайдаланған
Қазір түркі тілдес халықтардың өзара амандасу салты әртүрлі екенін байқаймыз.
Енді ежелгі түркі этностары ғасырлар бойы қалыптастырған сәлемдесу құнды­лық­тарына қысқаша тоқталайық
Ертедегі түркілер оң қолымен сол жақ төсін басып, бас иіп сәлемдескендері біздің ғасырда да жойылып кетпегенін көреміз
Бұл, жалпы кез келген ер адаммен сәлемдесудің дәстүрлі түрі
Бұған қосымша, ағайын-тумалармен, туған-туысқандармен амандасудың түрлері болған
Мысалы, көптен көрмеген туысқандарын, достарын кездестіргенде құшақ жайып амандасқан
Келіндер жасы үлкен қайын жұртына сол тізесін бүгіп, ал қайын аға, қайын атаның үйіне енгенде оң тізесіне екі қолын тигізіп, сол аяғын бүгіп, үш рет сәлем жасаған
Мұндай амандасу дәстүрін сақтап жүрген жастар қазір де бар
Менің немере келінім осылайша амандасып жүр
Оны біздер талап еткен жоқпыз, ұшқан ұясындағы тәрбиесінен шыққан кішіпейілдік
Дегенмен, бұл әдептілікті қазіргі жастардың көпшілігі сақтамайды.
– Дала театры – айтыс өнері десек, ақындар әуелі кеңінен толғап, туған еліне сәлем береді
Бұл дәстүр бірлікке, татулық пен берекеге бастайды.
– Әрине, біздің қазақ сондықтан сөз анасы – сәлем деп білген
Амандасып болғаннан кейін кездескен адамдар бір-бірімен сөйлесіп, өзара жағдай сұрасады
Әр халықтың тұрмыс салтына, діни ­нанымына қарай хал-жағдай сұраулары да әртүрлі
Мысалы, қытайлар «Тамақ іштің бе?», десе, қазақтар «Мал-жан, ел-жұрт аман ба?» деген
Екі халықтың сөз бастауы екі түрлі
Қазақтар кездескен адамның қал-жағдайын, оның елінің көңіл-күйінен хабар беретін сұрақтарды орынды қойған.
Түркі халықтарында жасы кіші адам бұрын сәлемдеседі
Егер үлкен адам бұрын амандасса, оған жауап беріп, қайтара сәлемдеседі
Бұл жастардың үлкенді сыйлайтынын білдіреді
Себебі, кейінгі буын алдыңғы буынға қарап өседі, бой түзейді, тәрбиеленеді
«Көре-көре көсем боласың, сөйлей-сөйлей ­шешен боласың» деген
Адам табиғи ортасы мен қоғамына қарай өседі, ержетеді.
– Баяғы бабалардан қалған текті әдет неге әлсіреп кетті?
– Ата-бабадан ғасырлар бойы үзілмей жеткен сәлемдесу құндылығы кейінгі жылдары әлсіреп кеткені рас
Оның себептері жеткілікті
Солардың бірі, Орталық Азия, оның ажырамас бөлігі Қазақстан үш ғасырдай Ресей империясының отаршылдығында болған кезде сәлемдесу салтымыз да өзгерді
Түркі этностары батыстың ықпалына беріліп, Еуропа және орыс халықтарының қол алысып амандасуын қабылдадық
Қазір, түркі тілдес халықтардың көпшілігі амандасуда атасалтын ұмытып, қол алысып амандасу әдетке айналды
Солардың арасында қазақтар да бар
Себебі, Қазақстанға батыс елдерінен, әсіресе, Ресейден келген адамдардың саны көп болды ғой
Сөйтіп, қазірге дейін қазақтардың үлкенді-кішілері тек қол беріп амандасады, бұрынғы оң қолын сол жақ төсіне басып, бас иіп сәлем беруді ұмытқан
Бізге қол беріп амандасудан бұрынғы амандасу салтымыз анағұрлым жақын
Оның тазалық сақтаудағы мәні де бар.
– Жағда ағамыз «Этнографпен әңгіме» кітабында амандасу мәдениеті туралы «Жалпы беттен сүю – өте қауіпті нәрсе» деп қадап-қадап айтқаны бар
Ол әлемде аман­­дасу кезінде ешқашан беттен сүймей­тін ха­лықтың бірі қытайлар екенін де айтып қалды
Осы мәселе жөнінде ойыңызды білсек.
– Бұл да Еуропадан келген
Қазір елімізде осы артық қылық белең алып бара жатыр
Жастар да, үлкен-кіші де әсіресе, қалада сүйісіп сәлемдесетін жағдайға жетті
Сондықтан ежелгі ата-бабалар мұра етіп қалдырған сәлемдесуді қайта жаңғыртып, тек оң қолымен сол жақ төсімізді басып, бас иіп сәлемдесейік! Мұндай әдемі амандасу басқа этностарда кездеспейді
Тәуелсіз еліміздің Әнұраны айтылғанда ежелгі салтты ұстанып, оң қолымызды сол жақ көкірегіміздің тұсына қойып тыңдап, құрмет көрсетіп жүрміз
Осыны неге күнделікті тіршілікте қолданбасқа!
– Әңгімеңізге рақмет!
Әңгімелескен 
Қасымхан БЕГМАНОВ,
ақын, «Дәстүр» журналының 
редакторы
