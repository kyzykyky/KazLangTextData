Осыдан жарты ғасыр бұрын Семейдің Абыралы ауданы ядролық қарулардың сынақ өткізетін аймағы болғаны барша жұртқа аян
1949-1962 жылдары мұнда  30 жер үсті, 88 әуе сынағы жүргізіліпті
Әрине, оның ішінде әлемді дүр сілкіндірген термоядролық, сутегі бомбалары да жарылған екен
Бұл соры қалыңдау Семей өңірінің өмірінен бір үзік сыр ғана
Осындай сынақ алаңдарының біріне айналған Батыс Қазақстан өңірінде орын тепкен Азғыр мен Нарын туралы не білесіз? Жақында осында туып, балалық шағын өткізген, бүгіндері белгілі академик, экономика ғылымдарының докторы, профессор Өтеғали Қадірғалиұлы Шеденовтің  «Азғыр-Нарын ажары» деген кітабын қолға түсіріп едік
Мұнда талай таланттардың түлеп ұшқан ұясы Азғыр мен Нарын жеріндегі сынақтардың апатты жылдары суреттеледі
Өтеғали ағамыз сынақтың сырына қанық әрі туған жердің жан жарасын жақсы түсінетіндіктен, Азғыр жайын айтып беруін өтіндік.
– Сіздің «Азғыр-Нарын ажары» атты кіта­быңызды оқып шықтық
Жұрттың бәрі біле бермейтін деректерді де келтіріпсіз
Бұл кітапты жазу идеясы қалай туды және оған сізді не жағдай итермеледі?
– Нарын құмы мен Азғыр даласының аралығында үлкен жер бар
Бұл жерде Бөкей ханның бастауымен 1805 жылдары қазақтар тұрақтап, құнарлы да шұрайлы атақоныстың қызығын көрді
1926 жылдан 1930 жылға дейін Азғыр деген аудан болған
Кейін ол екіге бөлінеді
Осы екі арада орналасқан халықты соғыстан кейін 1947-1948 жылдан бастап, Қызылорда, Мақтаарал өңірлеріне көшіреді, ал бос қалған жерді Үкімет сынақ жасайтын алаңға айналдырады
Осында ұшырылған зымырандар мен сынақ ұшақтары Хакки құмына жетіп, әрі қарай Атыраудан Тайсойғанға, одан Владивостокқа дейінгі континентальдық бағытта бет алады
Айтар сөз көп… Осы жердегі мектепті 1956 жылы тәмамдап, ҚазҰУ-ға оқуға түстім
Есейе келе көп нәрсені көріп, біраз дүниені түсінген соң, ата-бабаларымның өскен, әкем – күйеу, шешем – келін болған жердің, сынақтан зардап шеккен халықтың мұң-зарын естіп-біліп жүргендіктен шашылған деректер мен құ­жаттарды жиыстырып, ізденіп, басқа да тарихи дәйектерге сүйеніп, осы еңбекті жас ұр­паққа аманат етіп қалдыруды жөн санадым.
– Бұл өңірдегі сынақтың салдарынан қаншама адам жазылмас дертке тап болып, мезгілсіз дүниеден өтіп жатты
Осы сынақтан зардап шеккен адамдарға көмек көрсетілді ме, оларға мемлекет тарапынан тиісті жағдай жасалды ма?
– Азғыр жерінің астында да, үстінде де, маңында да сутегі, тіпті нейтрондық бомбасы да жарылған
Ал ол жердің адамдарының көбі дүниеден ертерек озып жатты
Кейбіреулері асылып, енді біреулері өз-өзіне қол жұмсап жатты
Қолы, яки аяғы, көзі немесе құлағы жоқ сәбилер дүниеге келді
Бұл балалар қазір, шамамен, қырық жаста
Оларға мемлекет тарапынан жағдай жасалмады
Асарын асап, жасарын жасағаннан кейін, Ресей өз қаруын жиып, еліне кетті
Ал зардап шеккен адамдарға көмек көрсетілмеді
Мұндағы халық басқа өңірге кете алмайды
Себебі олар осында туды, өсті
Сондықтан мемлекетіміз осы жердің тұрғындарына көмек көрсетулері қажет
Біздің Қазақстанда елге белгілі төрт полигон қалды, соның біреуі – Азғыр-Нарын полигоны
Ал халық баяғы қалпында сол жерде әнін айтып, күйін шертіп жүр
Сынақтың зардаптары жер бетінде отыз-қырық жылға дейін қалады екен.
– Осы аймақта орналасқан сынақ алаңдары туралы нақтырақ айтып кетсеңіз.
– Нарынның батысында «Капяр» полигоны орналасқан
1947 жылдың 18 қазанында алғашқы Кеңес ракетасы ұшырылған жер осы
Соғыс аяқталысымен немістің «Фау-2» ракеталарын осында жеткізген
Ғалымдар оны жетілдіру үшін талай тер төкті
«Капяр» тек полигон аймағы ғана емес, космодром да болды
Одан бөлек Нарынның оңтүстік батысында «Ахтуба» полигоны бар
Мұнда радиомен басқарылатын ұшаққа қарсы бағытталатын ракеталарының әлденеше түрі кездеседі
Ал осы Нарынның оңтүстігінде, мен жоғарыда айтып көрсеткен «Азғыр» полигоны орналасқан
Талай рет жер асты сынақтары өткен, атом қалдықтары көмілген орын
Бұл аймақтардың бәрі орасан зор экологиялық апатқа ұшырап отыр
Айтылмай келеді
Ал қазақта «ауруын жасырғанды өлім әшкерелейді» деген сөз бар
Сондықтан Азғыр туралы айтылу керек.
– Азғыр жерінде жылқы, түйе және басқа да мал зауыттары болғаны белгілі
Алайда экологиялық апаттың салдарынан бәрі жабылып қалды…
– Улы ауа адам, мал, хайуанат деп бөлмейді
Түп-төркіні анықталмаған ауру­ларға байланысты мал шығыны көбейгені рас
Апатты оқиға болмаған жағдайда Азғырдың да, оның маңындағы басқа да аудандардың экономикасы бүгіндері жақсарып, тамаша деңгейге жетер еді
Негізінде, экономиканың бір-біріне байланысты үш тетігі бар
Ол – экология, экономика, демография
Осы үшеуі ұштастырылса, көптеген жетістіктерге же­теміз
Экологиясы жақсы жердің экономикасы да дамиды
Азғыр өндірілген өнімді жеткізетін Астрахан, Волгоград қала­ларының, бер жағында Ақтөбе, Атырау, бертінде Жәнібек-Сайқын стансалары орна­ласқан қолайлы жерде тұр
Егер экологиясы, экономикасы дұрыс бағытта дамып келе жатқан жерге жас мамандар барып шо­ғырланса, ұрпақ дамиды
Сондықтан ұр­пақ өсіру үшін де бұл жерге жағдай жасау керек
Сау ұрпақ бар жерде экономика да құл­дырамайды
Олар еңбек етіп, еліне қызмет жасайды.
Әңгімелескен
Зарина ҚАЙРАТҚЫЗЫ,
ҚазҰУ-дың журналистика
факультетінің студенті
