Журналистикада ретроспективалық сұхбат дейтін жанр бар
Жанрдың көтерер жүгі – тұлғаның өзі өмірден өтсе де өзегін жоймаған сүбелі сөзінен сұхбат құрастырып, оқырманға ой салу.
Осы сүрлеумен жазушы Әзілхан Нұршайықовтың даңқты қолбасшы, өзі де, сөзі де патриотизмнің символына айналған Бауыржан Момышұлы жайлы жазған «Ақиқат пен аңызын» ар мен ұят, отаншыл көзқараспен қайта қарап шыққан едік
Әйгілі батырдың имандылыққа ұйытар салиқалы сөзінің бір парасын екшеп, назарларыңызға ұсынып отырмыз.
(Басы өткен санда)
– Адам жігерін жану жауынгерді қаншалықты батыр етеді?
– Атақты Холм жорығында, бір деревняда алдынан танк шыға келгенде тайсақтап кейін шегінген жауынгерге: «Анаңнан ұл боп туғаның рас болса, ана танкті құртқын!» деп бұйрық бергенім есімде
Содан кейін ол жігіт қайта ілгері ұмтылып, танкті құртты.
Мінеки, сөз шындығының күші деген осы
Мен оның анасын айтқанда алғашында қаймығып қалған жауынгер жігерленіп кетті
Сөйтті де танкті құртты
Бұйрығыңды айтып, оның үстіне жаңағыдай жанды жанитын жігерлі сөздерді қоссаң, жауынгерге сол жетеді.
Бұйрықты орындауға кетіп бара жатқан ол сенің қайратты сөзің есіне түскенде, күліп те алады
Ал күлкі кісіге қайрат береді
Жауға қарсы жылап жылжыған солдат жыраққа жете алмайды
Күліп ілгерілеген солдат қана игілікті іс тындырады
«Күліп» дегеннің солдаттың жынданған кісіше өз-өзінен қарқылдап күлуі емес, бұйрықты орындауға іштей жігерленіп, қайраттанып баруы деген сөз екені түсінікті ғой саған?
– Түсінікті! Ендеше, бүгінгі Тәуелсіз Қазақстанның сарбазына қандай ақыл-кеңес айтасыз?
– Офицер психолог, адам жанын сезгіш болуы қажет
Идеялық жағынан сауатты, жан-жақты білімді болу – әрине, оның өз борышы
Шен алу мен шекпен жаңарту жағын ең алдымен ойламай, өзінің әскери және саяси салада өсуі үшін күш салуы керек
Ал шен мен лауазым офицердің жеке іскерлігіне берілген әділ баға есебінде өзінен-өзі келеді.
Өзінің қолындағы техниканы, дастарқан үстіндегі қасықты жұмсағанындай, жақсы игеріп, жұмсай алатын саналы, намыскер, инициативты, белсенді жауынгер – міне, нағыз жауынгер тұлғасы осы.
– Сіз өз бойыңыздағы тағы қандай мінезді, нендей жақсы сипатты мақтаныш етесіз?
– Мінез деген басы қатты жүйрік қой, қарағым
Әр адамның мінезі – астындағы тұлпары
Соның ағынымен адамдар өмірден зымырап өтіп жатады ғой, әйтеуір.
Еркекті бұзатын екі құмарлық – арақ пен әйел болса, жас кезімде осы екеуінен де аулақ болғанымды мақтанышпен айта аламын.
– Бір сөзіңізде ерлік есептің ырқына көнбейтінін айтыпсыз? Мұның сыры неде?
– «Сақтықта қорлық жоқ» деген қазақтың мәтелі бар
Бұл рас сөз
Бірақ ерлік сақтықтың жетегінде жүрмейді
Өйткені сақтық – есеп
Ерлік есеппен істелмейді
Ерлік ешқандай есепке көнбейді
Ерлікті сантиметрлеп өлшеп, грамдап салмақтап, секундтап санай алмайсың
Ерлік адам жанының лап еткен жалыны, жарқ еткен найзағайы.
Ерліктің негізі – сүйіспеншілік
Кісі сүйгенінің құлы да, құрбаны да болады
Отанын сүйген солдат ол үшін отқа да, суға да түседі
Сөйтіп, саналы түрде ерлік жасайды
Бірақ солдат оны ерлік жасадым деп есептемейді
Азаматтық міндетімді атқардым, Отан алдындағы перзенттік борышымды өтедім деп қана біледі
Ерлік жасаған сәтте солдаттың басындағы ой осы ғана болады
Өзінің ерлік жасағанын өлген солдат білмей кетеді, тірі қалған артынан ұғады
Онда да алғашында ол ондай ерлік жасаған мен емес, басқа біреу болар деп ойлайды
Мінеки, ерліктің ешқандай есепке көнбейтіні де сондықтан!
– Кімге қарыздарсыз?
– Қазір көшеде жұпыны киінген мүгедек жанды, балдаққа сүйенген ақсақал азаматты немесе білегіне қара протез жалғаған шолақ қол адамды көрсем, соларға қаншама қарыздар екенімді ойлап, басымды изеп, иіліп өтемін
Өйткені соғыстан менің он екі мүшем аман болғанымен, мен үшін басқалар жараланды
Мен аман келгеніммен, мен үшін өзгелер опат болды.
Ал мен де өзгелер үшін қан төктім, солар үшін жараландым
Адамдар бір-біріне өзара қарыздарлығын әрқашан да ойлай жүрулері керек
Әсіресе, Отан соғысы ардагерлерінің еңбегін ерекше бағалай білуі қажет.
– Сіз соғыста не үшін жауды қонақ еттіңіз?
– Олар бізге көп қорлық көрсетті
Бірақ біз тұтқындарды қорламадық
«Таспен атқанды аспен ат» деген
Мен немістің жиырма жеті генералының алдына халқымыздың ақ дастарқанын жайып, қонақасы бердім
Енді елімізге тиіссеңдер дәм ұрсын! – дедім.
– Найн, найн! – деп олар бастарын шайқап, көздерін жыпылықтатты
Арий қанды зиялы генералдар алдарындағы асты аш қасқырдай түтіп, жеп жатты.
– Адам қателеспес үшін не істеу керек?
– Үлкен өзендерде пароход жүзіп келе жатқанда ар­наулы адам судың тереңдігін үнемі өлшеп отырады
Өйтпесе, пароход қайырлап, бөгеліп қалады
Немесе оның винтіне зақым келіп, істен шығады
Алған жүгін тиісті жеріне уақытында жеткізе алмайды
Адам да пароход сияқты
Ол да өзінің алдын үнемі оймен өлшеп отыруы керек
Ойланбаған орға жығылады, опық жейді
Оған өзіңнің өр көкіректігің, өзімшілдігің ғана кінәлі
Бұл сенің ақылсыздығыңнан істелетін іс емес
Ақыл да ойлағанды ұнатады
Ойланып-толғанған адамға ғана ақыл дұрыс жол көрсетеді.
Ретроспективалық 
сұхбатты дайындаған 
Ағабек ҚОНАРБАЙҰЛЫ,
ҚМДБ баспасөз хатшысы
