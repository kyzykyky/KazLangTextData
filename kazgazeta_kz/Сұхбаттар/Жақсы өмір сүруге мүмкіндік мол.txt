Мейірхан Дуанбеков, Ырғыз ауданының әкімі:
Жергілікті атқарушы органдар басшыларының  жұртшылықпен кездесіп, кем-кетіктеріне көңіл бөлуі, олар айтқан сын- ескертпелердің іске асырылуы сол өңірдің дамып, тыныс-тіршілігінің алға басуына әсер ететіні сөзсіз.
Ырғыз – облыстан  шалғай жатқан аудандардың бірі
Жасыратыны жоқ, кешегі Кеңес заманында бұл өңірге онша көңіл бөлінбей келген-ді
Тек соңғы жылдары ғана аймаққа жаңа тынысы ашылғандай
Аудан әкімі Мейірхан Дуанбеков осы өңірдің жай-күйі жөнінде былайша әңгімелейді:– Біз күнделікті атқарылатын жұ­мыстарды ірілі-ұсақты деп бөлмей, қай-қайсысына да жоспар жасап, оның нақ­тылы жүзеге асырылуын үнемі назарда ұстап келеміз
Осы орайда еңбек нарығын тұрақтандыру, жұмысшылардың жаппай қысқартуын болдырмау, жаңа жұмыс орындарын ашу сынды мәселелерге тоқталмай кетуге болмайды
Қандай да іс-қимыл болмасын, ол адамдар ар­қылы, яғни жұмысшы күші арқылы жүзеге асатыны сөзсіз
Сондықтан біздер аудандағы ірі шаруашылық құрылымдары жетекшілерімен меморандумға қол қойдық
Мысал ретінде «Жол картасы» бағдарламасы нысандарына 310 млн
282 мың қаржы бөлініп, оған 5 мектеп, 3 селолық клуб, бір мәдениет үйі, бір спорт кешені салынды
750 жаңа жұмыс орны ашылып, 500-ден астам жұмыссыздар құрылысқа тартылды.
Елбасымыз Н.Назарбаев жұмыс сапарымен Ақтөбе облысында болғанында «Батыс Еуропа – Батыс Қытай» халықаралық дәлізі бірегей құрылысының алғашқы қадасын қағып, жұмысын бастап берген-ді
Бұл жол құрылысы экономикалық жағынан тиімді және өңірдің дамуына орасан зор әсер етеді
Шағын және орта бизнесті, қызмет көрсету индустриясын, туризмді және экономиканың басқа да секторларын дамытуға едәуір серпіліс бермек
Осы салынатын жаңа жол бойынша мыңдаған адам жұмысқа алынбақшы
Оның үстіне халықаралық деп аталған соң жолдың сапасы да жоғары болады деп күтілуде.
Қарабұтақ-Ырғыз-Қызылорда облысымен шекаралас аймақтардың жұмысы қарқынды жүргізілді
Халықаралық трасса бойындағы Ырғыз өзеніндегі көпір жаңа­дан салынып, пайдалануға берілді
Бұлар­дың барлығы ауданымыз үшін көптеген жаңа мүмкіндіктер ашатыны сөзсіз.
Ауданның облыс орталығынан шал­ғай жатқаны ескеріліп, былтыр облыс әкімдігінің қолдауымен Ырғызға Ақтөбеден тікелей ұшақ ұшатындығы жөнінде шешім қабылданған
Биыл ауылда әуежай желілерінің құрылысы басталды
Оған облыстық бюджеттен 67,2 млн
теңге бөлінді
Байланыс саласы да едәуір ілгеріледі
Құрылыс, Нұра, Құмтоғай және басқа да елді мекендер телефон байланысымен қамтылды
Аудан бойынша интернетке шығу жылдамдығы жақсарды
Қазір 70-ке жуық абонент интернет желісін пайдаланады.
Сонымен бірге «қарттарыма – ақыл-дария» дегендей, ақсақалдардың ақыл-кеңестерін тыңдап, оларға барынша көмек көрсету де үнемі ауыл халқының жадынан шыққан емес
Аудандық ардагерлер кеңесінің жұмысы әкімдікте тиісті бір мерзімде тыңдалып, алда тұрған нақты міндеттерге ақсақалдар да атсалысады
Бүгінде бұл кеңес елді мекендерде­гі ардагерлердің 9 бастауыш ұйымын бі­ріктіріп отыр
Оларда мыңнан астам зейнеткерлер есепте тұрады.
Ардагерлер кеңесі зейнеткерлердің құқықтарын қорғау, әлеуметтік-тұр­мыс­тық жағдайларын жақсарту, аудан­ның қоғамдық-саяси өміріне қатысу бел­сен­діліктерін арттыру мәселелерімен тұрақты айналысып келеді екен
Өткен жылы Ұлы Отан соғысы жылдарында тылда қажырлы еңбек еткен 47 тыл ардагерінің еңбек өтілі анықталды
Сонымен бірге соғысқа қатысқан боздақтардың суреттері мен өмірбаян деректері жиналып, альбом жасақталуда
Болашақта арнайы кітап шығару қолға алынбақшы.
Аудан тұрғындарының басым бөлігін жергілікті ұлт өкілдері құрап, мемлекеттік тілге қатысты теріс көзқарас байқалмаса да халықаралық «Қазақ тілі» қоғамының аудандық филиалы мемлекеттік тілдің мәртебесін көтеру, тілімізге деген жа­нашырлықты, әсіресе, жастар бойына сіңіре білу мақсатында үгіт-насихат жұ­мыстарын тұрақты жүргізуде
Аудандық филиалға «Қазақ тілі» қоғамының 35 бас­тауыш ұйымы қарайды
Қазір аудандық филиалда қоғам мүшелерінің саны 900-ге жуық
Аталған қоғамның аудандық филиалы өз жұмысын аудандағы білім беру және мәдениет мекемелерімен бірлесіп, жоспарлы түрде жүзеге асырып келеді
Атқарылатын қызметтің түрлі нысандары, оның ішінде «дөңгелек үстелдер», апталықтар, байқаулар ұйымдастырылып, оның нәтижелері көпке жария етіліп отырылады.
Соңғы екі-үш жыл ауқымында ана тілге деген құрмет артып келеді
Бізде негізінен түгелдей қазақтар тұратындықтан, өзіміз­дің қазақтың тіліне деген ықыласымызды бәріміз сүйіп оқитын, республикадағы бірден-бір беделді басылым «АНА ТІЛІ» газетіне жаппай жазылудан бастадық
2008 жылы ауданда бұл басылымды жаздырып алатындар саны небәрі 70 дана болса, былтыр бұл көрсеткіш 400 данаға жетті
Келер жылға жазылудың іргетасы қазірден басталуда
Көршілес Әйтеке би ауданы жыл сайын «АНА ТІЛІ» басылымын 1000 данаға жеткізуді тұрақтылыққа айналдырса, бізде көршіден қалуға құқымыз жоқ деген сенімдеміз
Оған себеп: бүгінгі «АНА ТІЛІ» басылымы мүлдем өзгерген
Тұшынып оқитын дүниелер жетеді, бүгінгі халық көкейінде жүрген проблемалар да жиі көтеріледі, ұмыт болуға аз қалған ұлыларды да қайта тірілту, олардың өмір тарихынан әдемі деректерді көбірек оқимыз
Яғни «Ана тілі» газеті – қазіргі таңның халық сүйіп оқитын сүйікті басылымы.
Салауатты өмір салтын қалыптастыру мақсатында ауданда түрлі деңгейдегі спар­такиадалар өткізу дәстүрге айналды
Былтыр Жайсаңбай ауылында өткен осындай сайысқа ауылдың барлық спорт жанашырлары тайлы-таяғы қалмай қатысты
Ауыл белсенділерінің және де­меу­шілердің көмегімен стадион салынды
Ырғыздағы 1500 орындық «Жігер» спорт кешені күрделі жөндеуден өткізілді
Біздің жасап жатқан жұмысымыздың барлығы, сайып келгенде, бір арнаға – ел мүддесіне тоғысса, оның ішінде осы өңірдегі әрбір адамның тағдыры назардан тыс қалма­уы тиіс
Сондықтан да аудан басшысы менің немесе селолық округ әкімдері мен бөлім бастықтары атына жазылған арыз-шағымдар ешқандай аяқсыз қалмайды
Қабылдауда болған азаматтардың да өті­ніш-тілектері бақылауда ұсталады.
Дегенмен кейбір келеңсіз жайттар да жиі ұшырасады
Бір мазмұндағы арызды бірнеше рет жазатын немесе жергілікті село әкімдері шешетін мәселені бізге жолдайтын жерлестеріміз аз емес
Мұны ай­тып отырған себебім – тұрғындардың талап-ті­легін шешетін немесе нақтылы жауабын беретін ауданда сан түрлі салалар бар ғой
Мысал ретінде жоғары оқу орнын бітіріп, қолына педагог деген диплом алып келген жас маман тәртіп бойынша ең алдымен біз­ге емес, аудандық білім бөлімінің басты­ғы­на ұстаздық қызметтің бар-жоқтығын сұрап, арыз жазуы керек
Әрі қарай жас маманға тұрғын үй, бір жолғы көмек, тағы басқа жағдайлар жөнінде аудандық әкімдік тиісті органдармен келісе оты­рып, мезгілімен келе-келе шешеді
Немесе тиісті бір мамандығыңыз болып, жұмыссыз жүрсеңіз онда аудандық жұмыспен қамту және бағдарламалар бөліміне барып, тіркеліп, қажетті ақпараттар аласыз
Баспана қажет болса, әуелі аудандық тұрғын үй -коммуналдық шаруашылық, жолаушылар көлігі және автокөлік жолдары бөліміне жолығып, атыңызда үй жоқтығы туралы, отбасыңыз жайлы анықтама, т.б
қажетті құжаттарды дайындайсыз
Бұл сіздің жұмысыңыздың уақыт алдырмай тез шешілуіне көмектеседі
Ең бастысы – түсініспеушілік болмайды
Әйтпесе көп­теген тұрғындар «аудан әкімдігіне арыз беріп едік, жарты жыл өтті, жыл өтті» дегендей орынсыз реніш білдіріп жатады.
Әсіресе, ауылдарда жұмыссыз жүрген жастар баршылық
Бізге ұнамайтыны сол, қазіргі кей жастардың жігерсіздігі
Мысалы, менің аудан әкімі ретінде қабылдауыма тепсе темір үзетін азаматтар жұмыс сұратып өздерінің егде тартқан аналарын немесе әйелдерін жібереді
Жұмыс сұрауға дәрменсіз адамнан қа­лайша нәтижелі қызмет күтуге болады? Ал кейбіреулері жұмыс сұрап келіп тұрып, денсаулығын, басқа да жағдайларын сылтауратып, ұсынып тұрған жұмыстардан бас тартып, қашқақтайды
Міне, бұл да – қоғамымыздағы шешімін таппай келе жатқан өзекті жайт.
Ал қайырымдылық қоры жөнінде айтатын болсақ, осы уақытқа дейін ауданымызда аз қамтылған отбасыларын қолдауға арналған «Қайырымдылық қоры» жұмыс жасап келді
Әңгіменің басын ашып алсақ, ол ешқандай да Үкімет беріп отырған қаржы емес
Сіз бен біз сияқты ауданда еңбек етіп жүрген азаматтардың қалталарынан жиналған қаржы
Рас, бұл қор осыдан он шақты жыл бұрын елдің жағдайы нашар кезде халықтың бірқатар әлеуметтік топтарына көп қолдау көрсетті
Бір өкінішті­сі сол, жалпы осы қордың құрылымын және оның көздеген мақсатын көптеген тұрғындар жете түсінбеді
Кейбіреулер ат шаптырып, той жасау, балаларын мәртебесі зор жоғары оқу орындарына түсіру, тек Қазақстандағы емес, алыс-жақын шетелдердегі керемет шипажай, курорттарда демалу, тіпті ең құрығанда іссапарға жол қаражаты үшін осы қордан көмек сұрап, оны Үкіметтің беретін қаржысы деп түсінді
Аудан әкімдігі экономикамыздың дамып, тұрмыс түзелгендігін ескере отырып, бұдан бір-екі жыл бұрын бұл қорды жапты
Өйткені қоғамымыздағы қолдауды қажет ететін зейнеткерлерге, мүгедектерге, көп балалы аналар мен аз қамтылған отбасыларына арнаулы жәрдемақылар, түрлі жеңілдіктер беріліп келеді, яғни олар мемлекет қамқорлығында.
Дегенмен бұл қор із-түзсіз жоғалып кетті деуге де болмайды
Қайырымдылық қорының орнына «Ырғыз ауданын мә­дени-әлеуметтік дамыту қоры» құрылып жұмыс жасап жатқандығын айта кету керек
Аты да жария етіп тұрғандай, бұл қордың негізгі міндеті – қолға алынған жаңа бастамаларды қолдау арқылы өңірдің өсіп-өркендеуіне өзіндік үлес қосу, яғни бұл қор жеке адамдардың емес, ауданның мүддесіне жұмыс жасайды
Бір ғана мысал ретінде айтып өтуге болады, медициналық университетті бітірген жас маманға осы қордан 350 мың теңге аударылып, ол Ырғызда қызмет жасау жөніндегі келісім-шартқа қол қойды.
Ендігі келелі мәселе – ауылдың кескін-келбеті жайлы
Қолға алынған күрделі жұмыстардың тиянақты жүзеге асуына облыс әкімі Елеусін Сағындықов әрдайым қолдау көрсетіп келеді екен
Осы аймақтың басшысы шалғай жатқан біздің ауданға да жиі ат ізін салып, тыныс-тіршілігімізбен танысып отырады.
Ауылдардың архитектуралық кейпін сақтау әрбір тұрғынның басты парызы болуы тиіс
«Бірақ соны көбіміз ескермейміз, елемейміз
Дерекке сүйенсек, Ырғыз селосында, басқа да кейбір елді мекендерде аулаларын заңсыз ұлғайтып алу үрдіске айналған
Өз үйлерімізді жыл сайын жаңартып, әктеп, сырлау, күл-қоқыстарды белгіленген жерге шығарып төгу, көшедегі тал-теректерді малдан қорғау, аулаларымызды тәртіпке келтіру – баршамыздың ортақ міндетіміз деп түсінуіміз қажет
«Ауыл ажары – азамат ажары», «Ауылына қарап азаматын таны» деген халқымыздың даналық сөздері бәрімізге бірдей талап жүктейді.
Халқымызда «Өзен жағалағанның өзегі талмайды» деген өмірден алынған аталы сөз бар
Ал аудандағы елді ме­кен­дердің көпшілігіне сол табиғи су көздері онша қашық емес
Бірақ сол суды өз игіліктеріне жарату кемшін түсіп жатыр
Сонау Кеңес дәуірі кезінде Ырғыз өңірінде бау-бақша егу дәстүрі қалыптасқан болатын
Біраз отбасылар өздерінің маңдай терімен жинаған өнімдерін базарға шығаратын
Осындай жақсы үрдіс кейінгі кезде біржола тоқтап қалды
Ел орнында, су орнында
Бірақ аға ұрпақ өкілдері қалыптастырған жақсы дәстүрді іліп әкетуге ешкімнің зауқы соқпайды
Бұдан шығатын қорытынды: әсіресе, жергілікті жастардың иіліп еңбек етуге деген ықыласы кеміп барады.
Қайсыбір тұрмыстағы болмашы қиын­дықтарға бола «заман өзгерді» деп күйзелетін ауылдастарымыз да кездеседі
Мызғымастай көрінген Кеңес үкіметі құлап, қоғам өзгеріп жатқанда талап та өзгерері даусыз
Бірақ нарықтық заманда қоғам талабына икемделу, бейімделу адамдардың өздеріне байланысты
Бұрын­ғы бойкүйез тірлікті нарықтық қоғам келіп алмастырғанда, ең алдымен, әйелдер, апа-қарындастар қайрат көрсеткенін, қазір де тұрмыстық проблемаларды шешіп жүрген солар екенін ащы да болса мойындау керек
Әйелдері күні бойы қақталып, базарда тұрғанда түске дейін бас көтермей ұйықтап, кешкілік үйге сүлдері ғана оралған оған емес, қолындағы дорбасына көзін сүзе қарайтын «бөріктілер» әлі бар
«Ер жігіттің тірлігі түзде болар» дейтін ата-бабаларымыздың қағидасы өз мәнінен айырылып бара жатқандай
Әйтпесе өзге аймақтарға барып, вахталық әдіспен жұмыс жасап, отбасын асырау дені сау, қайратты жас жігіттер үшін тірлік жасаудың бір жолы емес пе?
Халқымыздың тұрмыс-тіршілігі қай кезде де төрт түлік малға байланысты болып келді және одан ажырауы да мүмкін емес
Бұдан «жастарымыз жаппай мал бақсын» деген сыңаржақты ұғым тумауы керек
Бірақ ата-бабалардан жалғасып, дәстүрге айналған кәсіптен ат-тоныңды ала қашпай, үйрену қажет екенін де ешкім теріске шығара алмайды
Ұлттық тамырдан, ата-бабалар үлгісінен нәр алмаған ұрпақтың тағдыры да болжаусыз, тірлігі де дүбәра болатынын өмірдің өзі талай рет көрсетті де.
Ауданның алға қойған міндеттері де қомақты
Айырқызыл жер асты су қорын зерделеу жұмыстарын жүргізуді биылғы жылға республикалық бюджет қаржысы есебінен жоспарға енгізу жөнінде Қазақстан Республикасы Геология және жер қойнауын пайдалану өңіраралық аумақтық департаментіне, облыстық энергетика және коммуналдық шаруашылығы басқармасына сұраныс жасалды
«Құмтоғай, Жайсаңбай селоларын ауызсумен қамту» жобалары ауданның әлеуметтік-экономикалық дамуының 2010-2014 жылдарға арналған болжамына енгізілді.
Биыл Құрылыс ауылында үш екі пәтерлі мемлекеттік тұрғын үй салынады
Республикалық бюджеттен берілетін трансферт 14,0 млн
теңгеге инженерлік-коммуникациялық инфрақұрылымды да­мыту жұмыстары жүзеге асырылады
Әлеуметтік салада екі балабақша, төрт мәдениет мекемелері ашылуға тиіс.
Ауданның жер көлемі ұлан-ғайыр, табиғат байлығы жеткілікті
Демек, еңбек етуге, табыс табуға, жақсы да сәнді тұрмыс құруға мүмкіндік көп
Ауыл еңбеккерлері үшін мемлекет тарапынан да қамқорлық жасау көзделген
Алдағы уақытта коопера­ция арқылы ұсақ тауар өндірушілерді бірік­тіріп, оларға ұзақ мерзімге жеңілдетілген несиелер беру қолға алынатын болады
Шағын несие беру тетігі арқылы ауылдағы бизнес бастамаларды қолдау және ынталандыру жөніндегі жұмыстарды жандандыру, сол арқылы халықтың жұмыспен қамтылуын қамтамасыз ету де айрықша назарға алынбақ.
Әңгімелескен Сағындық НИЯНҚҰЛОВ
Ақтөбе облысы
