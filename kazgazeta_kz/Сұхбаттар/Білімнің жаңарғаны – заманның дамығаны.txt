Білім мазмұнын жаңарту – білімнің қолданбалы маңызын арттыруға бағытталған өзгеріс
Жаңартылған сипатта берілетін білім 1-сыныптан 11-сыныпқа дейін белгілі бір тақырып шеңберінде мазмұнды кеңейту, бірнеше пәнге ортақ тақырыптарды белгілеу принципімен іске асады
Сонымен қатар білімді игерту, оқыту, оқу процестеріне жаңа көзқарас және жаңаша әдіс-тәсілдер қалыптасты
Осы орайда Астана қаласындағы №76 мектеп-лицейінің директоры Сафура ТӨЛЕКТЕГІМЕН жаңартылған білім беру мазмұнының оқушылардың білім деңгейіне ықпалы туралы азды-көпті әңгімелескен едік.
– Сафура Сейдуәлиқызы, жаңар­тылған білім беру мазмұнының оқушы-лардың білім деңгейіне ықпалы қандай?
– Білімді игеру жолындағы білім алушының өзіндік әрекеті, шағын зерттеулері, ойлауы алдыңғы орынға шықты
Жаңартылған мазмұнда оқытылған 1,2,5,7-сыныптардағы білім сапасын өткен оқу жылдарындағы сәйкес сыныптармен салыстырмалы түрде қарағанда, биылғы оқу жетістігі әлдеқайда жоғары
Оқушылардың өз ойларын дәлелдеу, сыни пікір айту, бірін-бірі толықтыру дағдылары анық көрінеді.
– Критериалды бағалау жүйесі қаншалықты тиімді?
– Егер мектепті «дамытушы», «ынталандырушы» позиция­сынан қарастырсақ, критериалды бағалаудың тиімділігі жоғары
Бұған дейінгі бағалау жүйесінде баланың қызығушылығын мүлдем жоғалтпау үшін «2» бағасын көп қоймайтын едік
Ол «2»-нің «сұрауы» болатын
Сондай-ақ «5» деген бағаны тек өте жоғары деңгейдегі жетістікке қоятынбыз
Сонда балалардың оқу жетістігі көбінесе «3» пен «4» арқылы бағаланатын
Оның өзінде мұғалімнің шешімі маңызды болатын, тапсырманы мұғалім қай деңгейде талап етсе, баға да соған тәуелді еді
Қазіргі жүйеде күнделікті сабақтардағы қалыптастырушы тапсырмалардың сауатты, сапалы жүргізілуі – жиынтық бағалауда оқушының жоғары ұпай жинауына кепілдік
Қалыптастырушы тапсырмалардағы оқу әрекетіне икемделген оқушы жиынтық тапсырмаларды сәтті орындайды
Сонымен қатар, нақты критерийлер, әр қадамды сипаттайтын дескрипторлар да оқушының еңбегін нақты бағалауға мүмкіндік жасайды
Менің түсінігімде мектеп «рейтинг алаңы» емес, дамытушы, ынталандырушы кеңістік болуы шарт
Сондықтан келесі сыныпқа көшпей қалу, «2» алу мәселесінен қорықпай, әр баланы өз мүмкіндігіне сай дамытуға қызмет жасау керек.
– Сіз басқарып отырған мектеп мұғалімдері мен ата-аналар BilimLand жүйесін толық меңгерді ме? Цифрлық технологияларды меңгеру мұғалімдерге қиындық тудырмады ма?
– ХХІ ғасыр
Цифрлық әлем
Ақпараттық кеңістік
Ендеше, заманауи өмірдегі әрбір азамат заманауи талаптарға сай болуы керек
Біздің мектеп-лицейімізде «BilimLand» ресурстық орталығы бар
Мұғалімдер бағдарламаға сәйкес порталда бар ресурстарды қолданады, сол үлгілер бойынша өздері де ресурстар әзірлейді
Оқушыларға да, ата-аналарға да қолдануға кеңес береміз.
Мектеп-лицейдегі барлық оқу кабинеттері интернет желісімен және интерактивті құрылғылармен қамтамасыз етілмегендіктен, кедергі бар
Кейбір мұғалімдер ресурстарды интернет желісіне қолжетімді оқу кабинеттерінде, әдістемелік кабинетте, кітапханада орналасқан компьютерлер арқылы жүктеп алады, өзара кабинеттер алмасу арқылы қолданады
Астана қаласының Білім басқармасы 2018 жылдың соңына дейін барлық мектептерді 100% кеңжолақты интернет желісімен және компьютерлік техникамен қамтамасыз етуді жоспарлап отыр
Мұғалім­дерге осы жағдай жасалса, білім берудегі цифрландыру көп нәрсені жеңілдетеді.
Электронды жур­налдың, элек­­тронды оқулықтың енгізілуі – мектеп үшін де, ата-аналар үшін де өте тиімді өзгеріс
Биылғы 1-сыныпқа оқушыларды қабылдау да тек электронды жүйеде іске асуда.
– Мектеп бағдарламасына «Робото-техниканың» қосылуына көзқарасыңыз қандай? Ашылған кабинеттер «музей» болып қалуы мүмкін деген пікірлер айтылып жүр
Сіз қалай ойлайсыз?
– «Робототехника» курсы факу­ль­тативтік курс ретінде енгізілген
«Информатика» пәнінің мазмұнына енгізілсе, тиімдірек болар еді
Себебі «Информатика» пәнінің мазмұны ерте жастан ақпараттық кеңістікте еркін шарлап жүрген қазіргі оқушылар үшін қызықсыз
Кейбір тақырыптар қазіргі күні маңызын жойған да шығар
Бұл пәннің мазмұнын осындай IT саласындағы әлемдік жаңалықтармен толықтыру қажет деп есептеймін
«Робототехника» кабинеттері «музей» болып қалады» деген кәсіби маман тапшылығы бар жердегі әңгіме шығар
Ондай кабинетке қол жеткізсек, оқушылардың өздері де қарап отырмас.Негізі, қала мектептерінде цифрландыру, робототехника мәселесі бойынша көп кедергі болмаса да, шалғайдағы ауыл мектептерінде жағдай басқаша
Сондықтан аудандық, ауылдық мектеп директорларына әкімдіктер арқылы осы мәселені шешуге бас қатыру керек болады.
Менің директор ретінде басты ұстанымым: «Мектептің иесі – оқушы»
Мұғалімдерге де, қосалқы жұмыскерлерге де, ата-аналарға да осы қағиданы «байлап бердім»
Әр оқушы мектепке қуанышпен келіп, бақытты болып кетуі керек
Сонда ғана оқу жетістігі артады
Өзінің мектебінде құрметке ие болған оқушы өзін-өзі құрметтейтін азамат болып қалыптасады
Танымдық қабілетінің сәл жеткіліксіздігі, мінез-құлқында басқалардан ерекшеліктің болуы оқушының кемшілігі емес
Сол ерекшеліктерімен қабылдай отырып, дамытуымыз керек.
– Ата-аналар, оқушылар тарапынан білім жүйесіне байланысты, мектеп жұмысына қатысты сын-пікірлер, ұсыныстар айтыла ма?
– Мүмкіндігіміз келген, білім беру қызметін реттейтін заңдық-құқықтық талаптар шеңберіндегі, басқаларға кедергі келтірмейтін ұсы­ныстарды қолдаймын
Оқушылар тарапынан асханадағы тамақтандыру, спорт залдың жетіспеушілігі, сабақ кестесіндегі сабақтардың қойылуы, түрлі шаралар ұйымдастыру бойынша ұсыныстар көп болады
Ата-аналар тарапынан ұжымдық саяхат, қосымша сабақтар ұйымдастыру, арнайы мамандардың шеберлік сағаттарын ұйымдастыру сияқты ұсыныстар болады.
– Әңгімеңізге рахмет!
Әңгімелескен
Аяжан МАХАМБЕТҚЫЗЫ
