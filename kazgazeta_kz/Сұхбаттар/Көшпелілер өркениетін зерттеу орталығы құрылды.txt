Әл-Фараби атындағы Қазақ ұлттық университетінде тарих, археология және этнология факультетінің жанынан Көшпелілер (номадтар) өркениетін зерттеу орталығын құру жұмыстары қолға алынды
Білім және ғылым министрлігінің тікелей қадағалауымен «Көшпелілер (номадтар) өркениетін зерттеу» орталығы 1 қыркүйектен бастап жұмысқа кіріседі
Зерттеу орталығының жұмысымен танысу үшін тарих ғылымдарының кандидаты, доцент әл-Фараби атындағы ҚазҰУ, Қазақстан тарихы кафедрасы меңгерушісінің орынбасары, «Көшпелілер (номадтар) өркениетін зерттеу» орталығы директорының орынбасары Еділ Ноянұлы Нояновпен сұхбаттасуды жөн көрдік.
– «Халық тарих толқынында» атты бағдарламасы дер кезінде қолға алынып, болашақта тарих ғылымының жаңа деңгейге көтеріліп, ата-бабаларымыздың жүріп өткен жолын айқындап қана қоймай, одан сабақ алып, алға қарай дамуға мол мүмкіндіктер берері сөзсіз
Осы тұста жаңадан құрылған «Көшпелілер (номадтар) өркениетін зерттеу» орталығының жұмысы жайлы айта кетсеңіз.
–Елбасының тапсырмасына орай Білім және ғылым министрлігі жанындағы Ғылым комитетінің тікелей басшылығымен ғалымдар және жас зерттеушілермен бірлесе отырып біз орталықтың негізгі атқаратын жұмыстарын айқындап, соған сай қысқа мерзімде тақырыпқа сәйкес 18 ғылыми жобаны дайындап, оны жүзеге асыру жолдарын белгіледік
Біз бұл орталықта жұмыс істеу үшін тәжірибелі мамандармен қатар жастарды да көптеп жұмылдырып отырмыз
Аталған бағдарламаны іске асыру үшін ҚазҰУ білікті профессорлары мен оқытушылары ғана емес, Л.Н.Гумилев атындағы Қазақ ұлттық университеті, Абай атындағы Қазақ ұлттық педагогикалық университеті, Тарих, Шығыстану институттары мен шетелден, атап айтсақ, АҚШ, Түркия, Жапон, Қытай елдерінен және т.б
университеттерден мамандар тартылды.
– Зерттеу орталығының «Көшпелілер (номадтар) өркениеті» аталу себебі неде?
–«Көшпелі» деген сөзден қорқудың қажеті жоқ
Кезінде евроцентристік көзқарастағы батыс ғалымдары көшпелілерді «номадтар», «жабайылар» деген ұғыммен байланыстырды
Сол сияқты Ресей империясы мен Кеңестер Одағы тұсында көшпелі тұрмысты «артта қалушылық», «мәдениеті төмен қоғам» ретінде түсіндіріп келді
Осы сөзге сүйеніп өзіміздің арамыздан шыққан жекеленген ғалымдар да «қазақ көшпелі болмаған» деген көзқарасты санамызға сіңдіруге тырысып жүр
Қазақтың отырықшы тұрмыс кешпегенін оның нақыл сөздерінен де аңғаруға болады
Мысалы, «шаңырағың биік болсын, керегең кең болсын, босағаң берік болсын» деген сөзінен-ақ киіз үймен байланысты екенін аңғару қиын емес
Қазақ «Мұнараң биік болсын, іргетасың берік болсын, қабырғаң қалың болсын» деп айтпайды ғой
Мен «көшпелілік – өркениетті бүлдіруші емес, керісінше өркениеттерді байланыстырушы буын» ретінде қарастырар едім.
– Зерттеу орталығының негізгі мақсаты мен міндеттері жайлы айтып өтсеңіз…
– Бұл зерттеу бағытының жаңалығы көшпелі өркениет тарихы әлемдік озық ғылыми ой­лардың жетістіктері мен инновациялық методологияның негізінде жаңаша зерделенеді
Сонымен қатар жаңа тарихи жазба деректер, археологиялық деректер мен арнайы зерттеулер ғылыми айналымға қосылады, көшпелілер тарихының тарихнамасы терең талданады
Осыған байланысты Қазақ ұлттық университеттің тарихшы мамандары Көш­­пелілер (номадтар) өркениетін зерттеу орталығының мақсат-міндеттерін айқындап, қағидалары мен жұмыс істеу ережелері туралы бағдарламасын жасап, Білім және ғылым министрлігінің бекітуіне жіберді
Орталықтың бағдар­ламасында көрсетілгендей, оның негізгі мақсаты әлемдік тарихтың шеңберінде Қазақстан мен Орталық Азия аумағында көшпеліліктің дамуын заманауи методологиялық парадигмалар мен жаңа теориялық ұстанымдар негізінде терең және жан-жақты зерттеу болып табылады
Осыған сай бірнеше міндеттер де айқындалды:
жинақталған материалдар мен зерттеулерге сүйене отырып, өркениет феноменіне ғаламдық талдау жасауға концептуалдық негіз дайындау;
Орталық Азияда көшпеліліктің (номадизм) пайда болуының өзіне ғана тән ерекшеліктерін анықтау;
номад­тардың әлеуметтік ұйымы мен құрылысын зерделеу;
Орталық Азия көшпелілерінің этникалық аумағының қалыптасу мен дәстүрлі шаруашылығының дамуы үрдісін зерттеу;
көшпелілердегі мемлекеттіліктің, басқарудағы ұлыстық жүйе мен саяси-потестарлық жүйелердің пайда болуына талдау жасау;
дала номадтарының шекаралас отырықшы халықтармен қарым-қатынастарының саяси және мәдени аспектілерін анықтау;
номадтардың әскери өнерін зерделеу мен оның маңызын айқындау;
көшпелілердің рухани өміріндегі тарихи білімнің рөлі мен маңызын анықтау;
ислам мен көшпелілердің дәс­түр­лі өркениетінің тұтастығы мен сабақ­тас­тығын анықтау міндеттері жүктелді
Бұл міндеттер жоғарыда айтып өткен 18 жобаның тақырыптары арқылы ғылыми түрде негізделді.
– Көшпелілер мәдениетін зерттеудің ғылыми, халықаралық маңызы жөнінде не айтар едіңіз?
– Біз Орталық Азияның тұрғылықты халықтары және бұлармен ежелден аралас жатқан қазақ халқының дәстүрлі көшпелі тарихына, шаруашылық түрлеріне, мәдениеті мен рухани құндылықтарына, олардың халықтың өміріндегі маңызы мен қызметіне тоқтала отырып, көшпелілер­дің өркениетінің жоғары деңгейде дамығандығын, оның өзіндік ерекшеліктері мен сабақтастығын жаңа бағытта, жаңа деректер мен зерттеу еңбектерін ғылыми айна­лым­ға қосу арқылы, кешенді түр­де зерттеуді қолға алмақпыз.
Қазақ­тар мен Орталық Азия халық­тарының шаруашылығы мен мәдени дәс­түр­­лері­нің біртұтастығы, кейбір ерек­шеліктері мен оның себептері – зерттеу­шілердің назарына аса ілікпеген мәсе­ле
Қазақстан аумағында өмір сүрген көшпелілердің шаруашылығы мен материалдық мәдениеті көрші халық­тармен бірегей болғанымен, өзіндік ерек­ше­лік­тері де бар
Орталық Азия аймағында сан ғасыр­лар бойы көршілес өмір сүріп, ортақ мәдени дәстүрлері қалыптасқан туысқан халық­тардың шаруашылық түрлері, мәдение­ті негізінен, ұқсас, ортақ
Сон­дық­тан да жаһандану заманында бөг­де мәдениет­тердің экспансия­­сынан туыс­­тас, тектес мәдениеттердің бірге тегеу­рін жасауы арқы­лы да қорғану қажет­тігі туындайды
Демек, көшпелілер өрке­ниетін зерттеу мәселесінің ғылыми, халық­аралық маңы­зы да аса зор
Әл-Фараби атындағы Қазақ ұлттық университетінде «Көшпелілер (номадтар) өркениетін зерттеу» орталығының бағдарламасын жүзеге асыру үшін ғылыми жаңалықтарымен бөлісу мақсатында университет қабырғасында жыл сайын жүйелі түрде шығатын ғылыми жинақ ретінде еңбектер жариялауды жоспарлап отырмыз
Сонымен қатар зерттеу орталығының барлық зерттеу нәтижелері мен жаңалықтары орта және жоғары оқу орындарындағы оқу үдерісіне, ондағы оқу жоспарлары мен бағдарламаларына, оқулықтар мен оқу құралдарына, оқу-әдістемелік құралдардың мазмұнына енгізу де алдағы уақыттың еншісінде.
Сұхбаттасқан 
Ақбота ИСЛӘМБЕК
