Қазақ тіліндегі аса бір киелі ұғымдардың бірі – «Асылдың сынығы, тұлпардың тұяғы» деген қасиетті cөз
Ұлт зиялыларының артында қалған, ісін жалғастырушы әрі дамытушы ұрпақтарына арналған қасиетті ұғым
Осы сөз осынау зиялы дәстүрді абыроймен жалғастырушы, бүгінгі қазақ география ғылымының аса көрнекті өкілдерінің бірі, Қазақстан мелиоративті гидрологиясы мектебінің іргесін қалаушылардың бірегейі, елімізде гидрологтар мен география саласы мамандарын дайындауға сүбелі үлес қосушы, география ғылымының докторы, профессор Мингаш Харысұлы Сәрсенбаевқа дәл арналғандай
Ол –  Әбу Сәрсенбаевтың отбасында өскен
Осы орайда, белгілі ғалым, ұлағатты ұстаз ­Мингаш ағамызға жолығып, сыр тарқату сәті туып еді.
– Мингаш Харысұлы, әңгімемізді ата-тегіңіз жайлы тереңірек білуден бастағанды жөн көрдік.
– Мен әдебиетші емеспін, дегенмен, қазақ әдебиетінің көптеген көрнекті өкілдерімен бала кезден таныс болғандықтан бауырына басқан әкем Әбу Сәрсенбаев жайындағы естеліктерді өзім көрген және есте қалған оқиғалармен баяндайын.
Ес білгелі, қателеспесем үш жастан шығар, мен әр кезде Әбу Сәрсенбаевты ата деп атайтынмын
Естуімше, оның өзі осыны қалаған екен
Өйткені мен оның туған інісі Харыстың ұлы, яғни Әбекеңнің немере інісі, тіпті баласындай болып кеттім десе де болады
Ол екеуінің соғысқа дейін екіден балалары болған
Әбуде – ұлы Дәрмен мен қызы Райхан, ал Харыста – қызы Шолпан мен ұлы Жамбыл
Өкінішке қарай, сұрапыл соғыс жылдарында өздері қан төгіс майданда жүргенде ұлдарынан ерте айрылады
Бақыттарына қарай, майданнан оралғанда оларды қыздары Райхан мен Шолпан тосып алыпты
Харыс соғыстан көп жарақат алып, мүгедек болып оралады
1946 жылы ол екінші рет үйленеді
Содан туған бауырлар үшін жалғыз ұл болып мен дүниеге келіппін
«Харыс Әбуге ұл тауып беру үшін, мүгедек болса да майданнан тірі оралды» деп Хамит Ерғалиевтің әркез әзілдеп отыратыны есімде.
Атам ұзақ уақыт өзінің ата-тегін іздеумен болды, сөйтіп, ол біздің әулеттің шежіресін тапты
Біздің арғы атамыздың аты Сардар екен, халық оны Таз молда деп атапты
Атамның сөзіне қарағанда, біздің арғы тегіміз ираннан шықса керек
Сардардың алты ұлы болған, біз үшінші ұлы Қойсәріден тараймыз
Ол халық арасында өзінің көрегендігімен атағы шығып, жұрт оны Теке деп атап кеткен
Атамыздың айтуы бойынша, біздің үлкен атамыз Бөкей Ордасының болашақ басшысы Мақаштың кіндік әкесі болған
Оның тәуіпшілдік қасиеті болған көрінеді
Әбу мен Харыс – үлкен атамыздың бесінші ұрпағы, үлкен апайларым және мен – алтыншы, біздің балаларымыз жетінші ұрпақтары
Атам айтқандай, менің ұлдарым Мұратәлі мен ­Данияр – жетінші, немерем Ескендір – сегізінші әрі біздің әулетті тікелей жалғастыратын ұрпақтар
Олардың санының көбейетініне зор үмітпен қараймын.
– Әбекеңнің зайыбы Ләзиза Серғазина жайында айтып кетсеңіз.
– Әбу Сәрсенбаев зайыбы Ләзиза Серғазина екеуі 1934 жылы отау құрып, тату-тәтті елу жылдай отбасылық өмір кешті
Өкінішке орай, олардың ортақ балалары болмады
Екеуіне ортақ Әбудің қызы – Райхан, Ләзизаның қайтыс болған бірінші жарынан ұлы Бекен болды
1963 жылы отыз бес жасында менің шешем Фатима қайтыс болды, сол кезден бастап менің тәтем Ләзиза маған толыққанды шеше болды
Содан болар мен өзімді ешуақытта жетім сезінген емеспін.
Ләзиза Серғазина белгілі қазақ журналисі болатын
Өткен ғасырдың 50-ші жылдарынан бастап зейнетке шыққанға дейін ол республикалық «Қазақстан әйелдері» газетінің жауапты редакторы болып абыройлы қызмет атқарды
Оның адал еңбегі ордендермен және өкіметтің басқа да марапаттарымен бағаланды
2008 жылы оның туған жері Павлодар қаласында облыс деңгейінде 100 жылдық мерейтойы аталып өтті
Ол 1982 жылы атамнан он үш жыл бұрын өмірден қайтты.
– Мәке, Сіздің балалық шағыңыз қалай өтті?
– Менің балалық және жастық шағым атамның қамқорлығымен өтті
Ол менің тәрбиеме үлкен көңіл бөлетін
Менің оқушы кезімде ол өзінің жол сапарына мені жиі ертіп жүретін
Әлі есімде, сол кездегі Мәскеу сапарымыз (Қызыл алаң, Мавзолей, Кремль, «Украина», «Москва» қонақүйлері, Переделкинодағы Илья Сельвинскийдің саяжайы, Корней Чуковский мен ақын Михайл Львовпен кездесулер), Ленинградтағы «Астория» қонақүйі, Исакий соборы, Эрмитаж, І Петр және ІІ Николай патшалар ескерткіші, ­Аврора крейсері, Кронштад, Қырымдағы әйгілі Максимиллиан Волошин саяжайы.
– Сіз үлкен жазушының отбасында тәрбиелендіңіз, жалпы сол кездегі шығармашылық адамдарының уақыты қалай өтуші еді?
– Әбу Сәрсенбаев пен Ләзиза Серғазинаның үйі әр уақытта адамдарға толы болатын
Біз қалжыңдап: «Біздің үй – аула» дейтінбіз
Қонақтардың біреуі кетіп үлгермей, екіншілері келіп жататын
Олар алыс-жақын туысқандар, таныс және таныс емес адамдар, ең ­бастысы, қаламдас ­достары еді
Аға буын өкілдері Қажым Жұмалиев, Қасым Аманжолов, Таир Жароков, Жақан Сыздықов, Төкен ­Абдрахманов, Жәрдем Тілеков, Куандық Шаңғытбаев, ­Сырбай Мәуленов, Сафуан ­Шаймерденов, Қабдікәрім Ыдырысов, Қасым Тоғызақов, Әбдіжәміл Нұрпейісов, Тахауи Ахтанов және де атамның жақсы көретін достары Хамит Ерғалиев пен Зейнолла Қабдолов
Кіші буын өкілдері – Жұмекен Нәжімеденов, Асқар Сүлейменов, Мұқағали Мақатаев, Зейнолла Серікқалиев, Фариза Оңғарсынова, Ақұштап Бақтыгереева, Сәтімжан Санбаев және тағы басқалары
Әрине, бұл кездесулер тек қана атаның жұмыс бөлмесінде ғана емес, міндетті түрде Бабажан (Ләзиза Серғазина), апайларым Райхан мен Шолпанның, кейіннен менің жұбайым Гүлнардың жасаған дастарқанында өз жалғасын табатын.
Бұл отырыстарда әдебиеттен басқа өздерінің жандарына батқан мәселелер, әсіресе балаларының ана тілінен ­алыстауы, Алматы қаласындағы қазақ мектебінің жоқтығы жиі айтылатын
Әлі есімде, 1967 жылы атамның мұрындық болуымен Әбдіжәміл Нұрпейісов, ­Хамит Ерғалиев және Зейнолла Қабдолов қалалық білім беру бөліміне, қалалық атқару комитетіне, қалалық партия комитетіне бір қазақ мектебін ашу жайында ұсыныс айтып барғаны
Бұл оқиғадан кейін атам үлкен өкінішпен ұсыныстарының қабылданбағанын қынжыла айтты
Себебін олар мектептің Хрущев кезінде жабылғанын, ал қайтып ашу үшін Мәскеудің рұқсаты керек екендігін алдыға тартқан
Деген­мен, белсенді топ сол кездегі Алматы облысы партия комитетінің бірінші хатшысы Асанбай Асқаровқа барды
Сол кездегі болған әңгімені көп жыл өткеннен кейін атамның 100 жылдық ­мерейтойында Әбдіжәміл Нұрпейісов айтып берген еді, А.Асқаров оның шындығын өкінішпен растады
Сондағы атамның айтқаны: «Жарайды, жаңа мектеп аша алмасаңдар, бұрынғы жабылып қалған С.М.Киров атындағы №12 қазақ мектебін орнына келтіріңдер» деген екен
А.Асқаров орнынан атып тұрып: «Қалайша? Киров?»
Сол мезетте қалалық партия комитетіне телефон шалып: «Сендер қалайша аса көрнекті партия және мемлекет қайраткері Сергей Миронович Киров атындағы №12 мектепті жабуға қолдарың барды» депті
Сөйтіп, Алматыдағы қазақ мектебі қайта ашылды
Сөйтіп бір үлкен партия басшысының қиқар саясатынан қазақ мектебі жабылса, екінші партия қызметкерінің аты ол мектепті қайтып ашуға өз септігін тигізді
Әрине, бұл сол белсенді топтың еңбегі, соның ішінде Әбу Сәрсенбаев та бар еді
Ал бүгін еліміз тәуелсіздік алғанда, біздің балаларымыз қазақ мектептеріне барады.
1982 жылдың күзінде біздің ­Бабажан – Ләзиза Серғазина қайтыс болды
Атам бұл қазаға қатты қайғырды
Аз уақыт өткеннен кейін 50 жасқа толмай атамның сүйікті оқушысы, жерлес ақыны Жұмекен Нәжімеденов қайтыс болды
Бұл атам үшін орны толмас қайғы болды
Осы кезде атамның өмірінде уақытша шығармашылық тоқырау байқалды
Әлі есімде, атам бірде, проза әлі де жазылады, ал өлең жолдары жүрмей тұр, – деп өкініш танытқаны
Сондықтан біз оның балалары мен туысқандары оны бұл жағдайдан шығаруға тырыстық
Осы кезде оны өзінің жақын достары – ­Дихан Әбілов, Хамит Ерғалиев, Зейнолла Қабдолов, Зейнолла Серікқалиев және тағы да басқа қалам шеберлері ұмытқан жоқ.
Атам сүйікті жары Ләзиза ­Сер­ға­зинаға арналған лирикалық ­поэма жаза бастады
Әрине, ол прозаны да ұмыт­қан жоқ
Ол өзінің соғыс және соғыс­тан кейінгі кезеңдегі ­достары жа­йын­да естелік жазумен де ­айналысты
1985 жылы 80 жылдық мерейтойы Ғ.Мүсірепов атындағы балалар мен жасөспірімдер театрында және өзінің туып-өскен жері ол кездегі Гурьев облысының Теңіз ауданында кеңінен аталып өтілді
Бұл жолғы сапарда атаммен бірге С.Сейітов, З.Қабдолов, үлкен апайым Райхан және мен бардым
Әкемді елге мен апарған соңғы сапарлары 1989 және 1991 жылдары болды
Әрине, бұл кезде оның денсаулығы сыр бере бастаған, жасы 90-ға таяды.
Атамның 90 жылдығы қазақтың Абай атындағы опера және балет театрында өтті
Бұл жолы Президенттің қолынан «Парасат» орденін алды
Өкінішке орай, өз мерейтойы қарсаңында атам қатты науқастанып ауруханаға жатып қалды
Тура бір ай өткенде 1995 жылдың қараша айының соңында қатты науқастан дүниеден өтті
Осы театрда халық Әбу Сәрсенбаевпен қоштасты
Қоштасу рәсіміне ел Президенті Н.Ә.Назарбаев та қатысты.
Атам мен Бабажан бір зиратта қатар жатыр
Олардың жанында ­Бауыржан Момышұлының ескерткіші тұр
Атам кезінде осы ескерткішті құшақтап, былай деген еді: «Солдат, сен өзіңнің қаруыңның ұшымен соғысты жерге қададың»
Бұлардың жанында оның жақын достары Х.Ерғалиев және З.Қабдолов, бір жақ бұрышында Т.Ахтанов пен Қ.Мұхаметжанов жерленген.
Атам жайындағы қысқа естелікті мен З.Қабдоловтың, Ғ.Мүсіреповтың М.Әуезовке арнап айтқан сөзін атама қарай бұрып «Әбекеңді мақтаудың керегі жоқ, Әбекеңмен мақтану керек» деген сөздерімен аяқтағым келеді
Әрине, бұл сөздер ол кісілердің өздеріне де қатысты.
Әбудің өз кіндігінен тараған жалғыз қызы, менің үлкен апайым Райхан қазір қара шаңырақ Әбекеңнің үйінде өзінің екі ұлы, бір қызы, немерелері және екі шөбересімен тұрады
Құдай бұйырса, келесі жылы 80 жасқа толады
Ол атам мен Бабажанның қолжазбаларын реттеп баспаға беріп, кейбіреулерін Атырау мен Павлодардағы мемлекеттік архив пен мұражайларға табыс етуде
Бір сөзбен айтқанда, қасиетті жұмыспен айналысуда
Әрине, ол үшін апама деген алғысым шексіз.
Ал өзіме келетін болсам, мен мектептің төменгі сыныптарында оқып жүрген кезімде атам өзінің «Болашақ теңіздің түбі» деген өлеңінде менің болашақ мамандығымды айқындаған сияқты
Мектеп бітірген кезде ол мені Одақтың жоғары оқу орындарына жібермеді
Сондағы айтқаны: «Жалғыз тұяқсың
Осы жерде оқисың»
Мен ҚазМУ-ге (қазіргі әл-Фараби атындағы ҚазҰУ) инженер-гидролог мамандығына түстім
Оқу бітіргеннен кейін алты жыл көлемінде ғылыми-зерттеу институтында қызмет етіп экспедицияларда және ғылымның қолданбалы басқа да түрлерімен айналыстым
Одан кейін ҚазМУ-дың құрлықтар гидрологиясы кафедрасына аспирантураға түсіп, ғылым кандидаты, кейінірек ғылым докторы диссертацияларын қорғадым
Ұзақ уақыт кафедра меңгерушісі және география факультетінің деканы қызметін атқардым
Қазір осы кафедраның профессорымын.
– Әңгімеңізге рақмет!
Әңгімелескен
Смайыл БАЗАРБАЙ


