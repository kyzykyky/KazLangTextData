Базарбай ЕШМАҒАМБЕТОВ, 
Ақтөбе мұнай құбыры басқармасының бастығы, техника ғылымдарының кандидаты:
Қиын күндер кейін қалды
Мемлекеттік тілдің ертеңіне сенімсіздікпен қараушылардың да қатары азайды.
Соңғы кезде ұлттығымызды рухтау, мәдениетімізді тану, дәстүрімізді құрметтеу шаралары жүзеге асуда
Бүгінгі таңда осы бір игі істердің басында дәл шындығын айтып, әділдігіне жүгінсек мыңдаған оқырманы бар «Ана тілі» басылымы ең алғы орында десек, еш қате емес
Бұл басылымды тек қана әдебиетшілер, мұғалімдер, идеология майданының жауынгерлері оқитын болса, қазірде газетті мұнайшылар да, инженер-техниктер де, тіптен банк саласының өкілдері де таласа оқып жатқаны
Ұлтымыздың барын жарқырата пайымдап, жоғының құдды бір іздеушісіндей әсер қалдыратын қазақ басылымдарына жазылу науқаны кезінде нағыз патриоттық іс көрсетіп жүрген елден ерек басшы, үлкен ұжымның ағасы Базарбай Ешмағамбетов мырза.
Базарбай Сүндетбайұлы Ақтөбе қаласы маңындағы «Өлке» деген шағын ауылда туып, өсіп бүкіл балалық шағын осында өткізген, кейбір қатарластарындай орыс тіліне де аса жүйрік болған жоқ
Әке-шеше тәрбиесі қазақша болды
Сонан болар Базарбайдың бала кезінен-ақ  әр қимылынан, сөзінен қазақылықтың лебі айқын есіліп тұрады.
«Қонақ аз отырып көп сынайды» дегендей, біз Бәкеңмен әңгімелескен бір сағатқа жетер-жетпес уақыттың ішінде ұлттық-патриоттық сезім бе, тіл ме, бос уақытты пайдалану ма, кітап оқу ма, адамгершілік пе – бірнеше сауалы­мызға нақты да, тұшымды жауап алдық.
– Қазақта намысшыл екен деген ежелден қалыптасқан әдемі ой-пікірлер бар, – деп бастады әңгімесін Базарбай Сүндетбайұлы
– Адамға бұлай баға беру кешегі кеңес дәуірінде шынайы айтылатын
Жалпы патриот болу әр азаматтың міндеті, әрі абыройы
Ең бастысы бұл киелі қасиеттер тәрбиемен келетіні анық қой
Ауылда өстік, жаманды-жақсыны айыра алатын деңгейде әке-шешеден тәрбие алдық, одан әрі білім ордасы, қызмет, жаңа адамдармен  табысу, танысу
Осы жолдарда талай қызықты әрі күрделі сәттер болып жатады
Адам мінезі, тіптен іс-әрекеті әрқалай
Осындай сәттерде өтіріктен алыс болсаң, біреуге қиянат жасаудан өзіңді қашық ұстасаң, қабылданған кез келген шешімде шындықтың, адалдықтың ұшқыны жарқырап тұрса осыдан асқан қандай патриоттық керек
Өкініштісі қазіргі таңда таңқалатын көп жағдаяттар болып жатады
Біреу біреудің адал еңбегін негізсіз жоққа шығарады, енді біреу ұрлыққа бейім жерде отырып алып жедел байып жатады, енді бір ағайындардың көз алдында құны жоғары қымбат көлік, іші алыс шетелдің жиһазына толған қос қабатты коттедж, қалта толы американың долларынан басқа дәнеңе болмайды
Тап осылар патриот емес, рухани аштар, қазақ тарихынан мүлдем алыс қалғандар.
Жалпы еңбекті ұтымды ұйымдастыру бізді табыстарға жеткізеді
«Қазақстан Республикасының азаматтарына патриоттық тәрбие берудің 2006-2008 жылдарға арналған мемлекеттік бағдарламасы туралы» ҚР Президентінің 2006 жылғы 10 қазандағы №200 Жарлығын  іске асыру бағытында  бірқатар жұмыстар атқардық
Лекторлар, баяндамашылар тобы құрылып, олардың міндеттері айқындалды
Ұжымның өндірістік және еңбек тәртібін  қадағалауы бір жүйеге келтірілді
Барлық жиындар мен басқосуларда  қызметкерлер мен жұмысшы-мұнайшыларды елге құрмет, отансүйгіштік  рухта тәрбиелеуде нақты іс-шаралар жүзеге аса бастады
Жас мамандарды жұмыспен қамту, студент жастарды тәжірибеден өткізу, оларға тәжірибелі мамандарды ұстаз-тәлімгер ретінде бекіту тұрақты түрде орындалатын болды.
Осы арада менің тағы бір қосар пікірім мынау
Бізде ұлттық тәрбие жағы кемшіндеу сияқты, осы жағына көбірек көңіл бөлу керек
Кешегі кеңес дәуірінде біз мұғалімді пір тұттық, ғалымға құрметпен қарадық, ал ақын-жазушыға деген түсінік тіптен терең емес пе еді
Үлкен бір жазушының тың дүниесі өмірге келсе соны тауып алғанша бір асығамыз, оны тауысып оқығанша тағы асығамыз
Ал бүгін мұғалімнің де, ғалымның да бағасы төмендеп барады, ал кітап оқитын оқушыны сирек жолықтырасың
Көбісінің ойында ақша, қандай жолмен болса да байлыққа кенелу
Бұл дегеніңіз ертеңімізге кедергі болатын үлкен кесел
Мен қолымның бос уақыттарында қаладағы кітап дүкендерінде жиі боламын, дүкендер аса көп те емес, жаңа шыққан кітаптарды сатып алып оқимын
Соңғы уақытта елдің, ұлттың тарихын терең баяндайтын, қазақ зиялыларының өмір жолдарын, тектілер ғұмырын паш ететін жақсы дүниелер көптеп басылып шығарылуда
Осы дүниелерді көбірек оқысақ бұл да біздің патриоттығымыздың айқын бір белгісі болар еді.
Басқармада 2005 жылдан бері қазақ тілі курсы бастауыш, жалғастырушы және тереңдетуші деңгейіндегі үш топ бойынша жүргізіліп келеді
Өзімізге тиісті ғимараттарды жөндеу, қалыпқа келтіру нәтижесінде  соңғы екі-үш жыл бедерінде қазақ тілі кабинеті қайта жасақталып, оқытушыға бөлек тағы бір бөлме берілді
Қаладағы «Әбди» кеңсе тауарлары дүкенінен қазақ тілінің барлық тарауларына қатысты көрнекі үгіт құралдары, ережелер толық жиынтықта  сатып алынды
Штаттық кестеге сай басқармада еңбек  ететін 529 адамның 440-ы, яғни 83 пайызы қазақтар.
Ақтөбе мұнай құбыры басқармасы  соңғы жылдары облыс, республика көлеміндегі тілдер сайысына белсене қатысты
Басқарманың өзге ұлт өкілдерінен жасақталған «Ақ көгершін», «Ынтымақ», «Қыран» топтары  басқарма бойынша І орынға ие болса,  осылардың ішінен «Ынтымақ» тобы  Астана қаласында өткен тіл байқауында  Бас жүлдені жеңіп алды
Кең байтақ Қазақстанның әр  шалғайынан келген  командалар арасынан шашасына шаң тимей, оқ бойы алға озған  біздің жерлестеріміз  бұл байқауға Ақтөбе  мұнай құбыры басқармасының өз туындысы «Тұғырға қай тіл лайықты?»  ертегі-көрінісін әзірлеп барған-ды
Ұсынған шығарманың мазмұны жағынан бай болуы, орындаушылардың сахнада өздерін ұстауы, шеберліктері бұл топқа қазылардың да, көрермендердің де ешқандай  талассыз, дау-дамайсыз жоғары орынды беруіне қиындық келтірмеді.
Біздің өндірістік саламызда бәрі де жақсы, қызметімізде мін жоқ десем, артықтау айтқан болар едім
Бір мәселе- құжаттардың әлі күнге дейін мемлекеттік тілдегі нұсқаларының  өз деңгейінде жасалмауы
Бұған дәлел айтып, ақталуға ешқандай себеп жоқ
Өйткені қазақ тілі кабинеті жасақталған
Оқытушы бар
Кейбір аудармалар жөнінен ақаулар болса,  сөздіктер де табылады
Тек бір ғана келеңсіздік – мойнымыз жар бермейді
Әрине техникалық аударма – күрмеуі қиын мәселе
Алайда жылда қайталанатын бұйрықтарды, өкімдерді, хаттамаларды әр бөлім өздері жасауға машықтанатын мезгіл жеткен сияқты.
Мен әріптестерімнің енжар жүргенін қала­маймын
Бұрынғыдай «сен тимесең, мен тимен» деп уақыт өткізудің келмеске кеткендігін қай­талап жатқым келмейді
Сілкініс қажет
На­мысқа қамшы басу керек
Жан-жағымызға қарайық
Мысалы, кадрлармен жұмыс, ең­бекақы төлемін ұйымдастыру бөлімдері, бас энергетик, бас механик қызметіндегі  маман­дар ешкімге жалынбай, өз құжаттарын мүм­кіндігінше өздері аударып алып жүр
 Міне, осындай жақсы бастаманы қолдап, неге үйренбеске, тәжірибеге енгізбеске?
Ең алдымен біз Қазақстан деген мемлекетті сыйлауға тиістіміз
Одан соң сол мемлекеттің заңына бағынуымыз керек
Біз елдің тұңғыш Президентімен мақтануға тиіспіз, яғни ол кісінің әрбір ұлағатты сөзіне құлақ асуымыз керек
Жеке басым бұл жағынан алғанда шама келгенше пайдалы іс тындырып жатқандай­мын
Мектепті қазақ тілінде бітіргенмен орыс тілін ешкімнен кем білмеймін
Өндіріс саласында еңбек ететін замандастарым мемлекеттік тілді біле тұра сөйлемейтінін қайтерсің.Осы Ақтөбе облысының мемлекеттік тілге көшкеніне де бесінші жылға қадам басты, өкініштісі теледидар арқылы байқаймыз облыс деңгейіндегі көп жиындар орыс тілінде өтеді
Өзгелерге өнеге береді дейтін кейбір лауазым иелері  бүкіл қазақ  бас қосқан жиындарда үнемі орысша сөйлеуін тоқтатпай келеді
Бұған «мұның қате, туған тіліңді сыйла, Елбасының ұлағатты сөзін құрметте, облыс әкімінің арнайы қаулысына жүгін» дейтін  батыл, әрі батыр бір адамның әңгіме айтпауы жүрегіңді ауыртады.
Қашан да ұжым бірінші басшыға қарайды
Сондықтан ол адам қара қылды қақ жаратын, таразы басын тең ұстайтын әділ болғаны жөн
Біздер 2008 жылдың  наурыз айынан бастап мемлекеттік тілге көштік
Мұны мен сізге қағаз жүзінде ғана емес, нақтылы көрсеткіштер арқылы да дәлелдеп бере аламын
Әр бөлімде мемлекеттік тілде таза сөйлеп, қатесіз жаза алатын мамандар жеткілікті
Іс қағаздарының ішінде бұйрықтар мемлекеттік тілде шығарылып, сосын ресми тілге аударылады.
Мемлекеттік тілдің қолданыс аясын кеңейту, дамыту бағытында  игілікті шаралар атқарылды
Басқарма қызметкерлері  «ҚазТрансОйл» акционерлік қоғамының Батыс филиалы мамандарының қатысуымен тиісті кезеңде  қазақ тілін меңгеру деңгейі бойынша  емтихандар тапсырды.
Қазақ басылымдарына құрметпен қарау – менің ең үлкен парызым
Оның ішінде қазақ ұлтының өзекті мәселелерін бүкіл қазақ оқырманына жеткізіп келе жатқан «Ана тілі» басылымы өте-мөте ыстық
Бұл басылымның біздің басқармада өзіндік орны бар
Қазіргі таңда 400-ге жуық оқырман жазып алып оқиды
Қарап отырсақ қазір басылым көп, жүздеген газет-журналдар  шығып жатады
Осы тұрғыдан алғанда «Ана тіліне» ықыласымыз жоғары
Бұл арада бір тілек айтуға тиіспіз
Кейбір басылымдар республика көлемінде болып жатқан жаңалықтарды тізбектеп беріп жатады, енді бірі оқырманды селт еткізбейтін жансыз хабарлармен де бет толтырады
«Ана тілі» басылымынан алдағы күндерде мемлекеттік тілді мойындамайтын, құрметтемейтіндерді ол кім болса, ол болсын сынап жазып, ұялтатын деген материалдарды күтеміз.
Журналист ретінде іргелі басқарманың  мемлекеттік тіл жөнінде қолдан келген мүмкіндіктерді пайдаланып, белсенділік танытуы, «жауырды жаба тоқымай» барды бар, жоқты жоқ деп ашық айтуы көңілімізді шуаққа бөледі
Мұның басты себебі – бірінші басшыға тікелей қатысты десек, кім-кімнің де көкейіндегісін дөп басқанымызға шүбә келтірмес едік
 Тек мұндай бастама Ақ­төбе қаласындағы басқа кәсіпорындар жетекшілеріне ой салса игі.
Сағындық НИЯНҚҰЛОВ
Ақтөбе
