Жақында «Еуразия» бірінші арнасының жүргізушісі Маралбек Сағынғанов қазақша жаңалықтар редакциясының бас редакторы қызметіне тағайындалды
Осы орайда біз Маралбек Сағынғановпен аз-кем сұхбаттасқан едік. 
– Маралбек, бас редактор жұмысын қатар алып жүру үлкен жауапкершілікті талап етері сөзсіз
Сіз бұл жауапкершілікті қалай сезінесіз?
– Әрине, жауапкершіліктің болатыны рас
Оған сергек қараймын
Жалпы мен қандай да бір шаруаға кіріссем, оны мінсіз етіп жасауға тырысамын
Менің журналистикадағы, оның түрлі салаларындағы тәжірибем мені әлі жерге қаратқан емес
Сол үшін де телекөрермендердің сенімін ақтау үшін барымды саламын.
– Сіз басшылық ете бастаған қазақша жаңалықтар редакциясы өзінің тұрақты көрерменін тауып үлгерді десек те болады
Алдағы уақытта қандай өзгерістерді күтуге болады?
– Сіз тұрақты көрермендеріміздің көп екенін дәл тауып айттыңыз
Жақында арнаның хабар тарату кестесінде өзгерістер орын алып, контент өзгергені мәлім
Жаңалықтар уақытын да ысыруға тура келді
Алайда көрермен теріс айналмады
Біз қайтадан бұрынғы 22.30-дағы уақытқа оралған кезімізде рейтингтер бізді де таңғалдырды
Бұл үшін отандастарымызға айтар алғысымыз шексіз
Біз тірі ағза секілді әрекеттер жасаймыз, күнделікті, сағат сайын дамимыз
Сондықтан өзгерістер міндетті түрде болады
Алайда алдын ала ештеңе айтпай-ақ қояйын
Біздің эфирімізді қадағалап, барлық өзгерістерден хабардар болып жүріңіздер
Тек бір өзгермейтіні – біз әрдайым объективті боламыз.
– Сізді екітілді журналист ретінде жақсы танимыз
Қос тілді жетік меңгерудің құпиясы неде?
– Оның ешбір құпиясы жоқ
Ең бас­тысы – ынтаның болуы
Мен Ақтөбе облысының Ырғыз деген жерінде туып- өстім
Университетке түскен кезде орыс тілінде ойымды әрең жеткізетінмін
Алдымен мұны оқу, орта, кейін жұмыс талап етті
Мінекей, осылайша мен республиканың ең рейтингілі телеарнасында орыс тіліндегі жаңалықтарды жүргіздім
Шын мәнісінде қостілді журналистер бізде аз емес, олардың қатары соңғы жылдары айтарлықтай көбейді
Менің көптеген әріптестерім бар: олар орыс тілін менен де жетік біледі
Ал мұнсыз журналистерге қиын
Шет тілдерінің де рөлі дәл сондай маңызға ие
Мәселен, менің ағылшын тілін білу деңгейім әлі де жетілдіре түсуді талап етеді.
– Демек, «Еуразия» бірінші арнасының жаңалықтар шығарылымын екі тілде жүргізу тәжірибесі табысты жүзеге асты деуге болады ғой?
– Табысты деуден гөрі, үлгі боларлықтай деп айтқанымыз дұрыс болатын шығар
Бұл жаңалықтардың сапасынан да көрініп тұрады
Бізде редакцияға бөліну деген жоқ
Қазақ және орыстілді журналистер ортақ мақсат үшін үздіксіз ізденіп, талмай еңбек етеді
Жалпы жиналыстарда біз идея алмасамыз, сценарийлерді ойластырамыз, түпкі нұсқа мен басқа да тұстарды талқылаймыз
Біздің редакциямызға түрлі ұлт өкілдерінен көптеген хаттар келіп түседі, көбісі қазақ болмаса да, хаттарын қазақ тілінде жазады
Бұл – барлығымыздың бір шаңырақ астында өмір сүріп жатқанымыздың белгісі.
– Қазақ тіліндегі жобалардың авторларына сын айтылып жатады
Бұл мәселеге не деп жауап берер едіңіз?
– Бүгінде қазақтілді бағдарламаларды сынамайтын адам жоқ шығар
Өзіндік идея жоқ, тек көшіру деп жатады
Бұған қатысты айтарым, бүгін қолымызда бар нәрсені жасап көру керек, сол кезде мемлекеттік тілдегі контентте қандай серпіліс болғанын түсінесіздер
Әлі де істелетін жұмыс қаншама?! Елбасына ерекше құрметпен қараймын және айтқан сөздерін жиі сөз арасына қосамын
«Қазақстан–2050» Стратегиясы» Жолдауында Елбасы бүкіл қазақстандық бірегейлік туралы маңызды дүниелер айтты
Біз әрқайсысымыз кез келген есікті аша алатындай болуға тырысуы­мыз керек, барлығымыз – бір елміз, біртұтас халықпыз
Бір-бірімізді сынау – түйткілдерді шешпейді
Одан да күш біріктіріп, нәтиже көрсету маңызды
Біздің жағдайымызда бұл – ауызбіршілік танытып, сапалы ақпараттық өнім жасау.
– Көрермендерге айтар қандай тілектеріңіз бар?
– Ең шынайы, ең ізгі деген тілектерімді жеткіземін
Телевизия жай ғана жұмыс емес
Телевизия – бұл өмір, шығармашылық, отбасың
Дәл қазір мен осы бақытқа «Еуразия» бірінші арнасында кенелудемін
Мен барлық әріптестеріме гүлдену, тамаша, қызықты жобалар, тұрақты көрермендер мен олардың ықыластарын тілеймін!
– Әңгімеңізге рахмет!
Сұхбаттасқан 
Дәукен Жұматұлы
