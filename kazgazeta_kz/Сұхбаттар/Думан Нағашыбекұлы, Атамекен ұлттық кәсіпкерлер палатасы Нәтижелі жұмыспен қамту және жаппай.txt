– Думан Нағашыбекұлы, Елбасы ұсынған бес әлеуметтік бастаманың бірі – шағын несие беруді көбейту
Халықты еңбекпен қамтамасыз етіп, әл-ауқатын көтерудің ыңғайлы жолы ретінде қарастырылған бұл бастама жөніндегі пікіріңізді білсек?
– Жаппай кәсіпкерлікті дамытуға қаржының бөлінгендігі құптарлық іс
Осы уақытқа дейін ауыл тұрғындары екінші деңгейлі банктер арқылы несиелендіруге қол жеткізе алмай келді
Себебі ауылдық жердегі жұмыссыздық немесе табыс көзінің төмендігі, жұмыстың маусымдылығы, кепіл заттарының жоқтығы, көпшілік ауылдық жерлердегі екінші деңгейлі банк филиалдарының жоқтығы ауыл тұрғындарының, ауыл кәсіпкерлерінің несие алуына кедергі болды.
Ал бүгінгі бағдарламалар және оған қомақты қаржының бөлінуі енді ауылдағы кәсіпкерліктің дамуына ықпал етуі керек.
– Жеңілдетілген несиені кез келген тұрғын ала ма? Оның қайтарымы қандай болмақ?
– Жаппай кәсіпкерлікке баулу ауылдағы жұмыссыздықты жоюдың бірден-бір тетігі екені рас
Бірақ «сол алған несиені өтей ала ма?» деген сауал өз-өзінен туындайды
Сондықтан менің ойымша, бұл істің кәсіпкерлікке даярлаумен қатар жүргізілгені дұрыс
Яғни жеңілдетілген несиені рәсімдемес бұрын кәсіпкерлікпен айналысқысы келетін азаматтардың кәсіпкерлік қабілетіне немесе олардың психологиялық дайындығына көп көңіл бөлген жөн.
Үкімет ақша бөлді екен деп, барлығына бірдей несие бере беруге болмайды
Ол кәсіпкерлікті қаншалықты меңгергеніне мән беру қажет
Кәсіпкерлікке ұмтылған азаматтардың немесе ынталы топтың білім-білігін, кәсіпкерлік психологиясын, қабілеті мен көзқарасын ескере отырып, шешілгені дұрыс.
Нәтижелі жұмыспен қамтуды және жаппай кәсіпкерлікті дамытудың 2017-2021 жылдарға арналған бағдарламасы үш бағыт бойынша іске асырылуда.
Еңбек нарығының қажеттілігін есепке ала отырып техникалық және кәсіптік білімі бар кадрларды даярлау; еңбек нарығында сұранысқа ие кәсіптер мен дағдылар бойынша жұмысшы кадрларды қысқа мерзімді кәсіптік оқу; кәсіпкерлік негіздеріне оқыту; ауылда және қалада микрокредит беруді кеңейту; жұмыссыздарды және өзін-өзі жұмыспен қамтыған адамдарды жұмыспен қамтамасыз етуге жәрдемдесу; еңбек ресурстарының ұтқырлығын арттыру; жұмысқа орналастыру бойынша бірыңғай цифрлық алаң құру – бағдарламаның негізгі бағыттары.
Осы ретте «Бизнес Бастау» жобасы өзінің алдына қойған мақсат-міндеттерін толық орындап отыр деп есептеуге болады
Себебі бұл жерде бір айдың ішінде кәсіпкерлік қабілетін ұштап, білімін жетілдіре отырып, кепілін қойып, несие алып жатқандар бар
Несиені алу бір бөлек, оның қайтарымы барын ұмытпаған жөн
Білім-білігін шыңдап барып несие алған адамдар оны өзінің игілігіне жұмсайтындығына сенімі артады.
– Ауыл тұрғындарын кәсіпкерлікке тарту бағытында жұмыс жасалып жатқандығын тілге тиек еттіңіз
Жеңілдетілген несиені рәсімдеп, оның пайдасын көру үшін қандай ақыл-кеңес берер едіңіз?
– Ашығын айтқанда, бізде қаржылық сауаттылық өте төмен
Нарыққа бейімделу жоқ
Көбінесе кәсіпкерлікті, ақшаны қолдың кірі ретінде қарау секілді ескі көзқарас қалыптасқан.
Қазір заман басқа
Кәсіпкерлікті табыстың көзі ретінде, болашақ өмірінің жарқын белестері ретінде қабылдап, соған талпыныс жасап, ұмтылу керек
Нарыққа бейімделіп, бойындағы жауапкершілік қасиеттерін арттыру қажет.
Жалпы экономикада кез келген мекеме өзінің жылдық табысының 30%-на дейін ғана несиелендіруге мүмкіндік алады
Мысалы, менің жылдық табысым 10 миллион теңге болса, менің 3 миллион теңге көлемінде ғана несие алуға мүмкіндігім бар.
Ал қазіргі жағдайда, мәселен, ауылдағы адамның жылдық табысын есептесеңіз, жәрдемақы, т.б
алады делік
Жылдық табысы 600 мың теңге, ал ол 6 миллион теңгелік несие алуға ұмтылады
Төлеу жағынан, пайыздық үстеме жағынан, кепілдік жағынан қаншама жеңілдік берілгенімен, осы құрылым сақталмаса ол қарызға батады
Сондықтан қабілет-қарымына қарай жұмыс жасау керек
Жалпы алғанда, жеңілдетілген несиенің берер мүмкіндігі мол.
– Әңгімеңізге рақмет!
Сұхбаттасқан 
Бағдагүл Балаубаева
