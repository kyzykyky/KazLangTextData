Ерболат Досаев, 
Қазақстан Республикасы Экономика және бюджеттік жоспарлау министрі:
Министрге үш сауал
1
Елімізде мемлекеттік тілдің маңыздылығы жыл санап артып келе жатқаны белгілі
Елбасы Н.Ә.Назарбаев «Қазақстан – 2050» Стратегиясы – қалыптасқан мемлекеттің жаңа саяси бағыты» атты Қазақстан халқына арнаған Жолдауында атап өткендей, 2025 жылға қарай қазақстандықтардың 95 пайызы қазақ тілін білуі тиіс
Бұл міндет баршамызға үлкен жауапкершілік жүктейтіні сөзсіз
Осы орайда мемлекеттік тіл саясатын нәтижелі іске асыру көптеген жұмыстардың атқарылуын талап етеді
Ең алдымен әр азаматтың тілге деген жауапкершілігі жоғары болып, мемлекеттік тілді тек қана қарым-қатынас тілі ғана емес, мемлекетімізді дамытушы бірден-бір фактор ретінде түсіне білуі керек деген ойдамын
Әрине, Тәуелсіздік алған осынау 22 жыл ішінде мемлекеттік тілді дамытуға, өрісін кеңейтуге, маңыздылығын арттыруға бағытталған кешенді шаралардың жүргізілгені белгілі
Осы уақыт аралығында елімізде тұратын әрбір азамат, әрбір ұлт өкілі мемлекеттік тілді құрметтеуді үйреніп, сол тілді білуге, меңгеруге деген ерекше талпынысын байқатуда.
Енді нақты қойылған сауалға көшетін болсақ, мемлекеттік тілдің қолданыс аясын кеңейту мақсатында министрлік тарапынан бүгінгі таңда жүргізіліп жатқан жүйелі жұмыстардың бар екенін нық сеніммен айта аламын
Министрлікте өз қызметінде қазақ тілін пайдаланамын, қазақ тілін қолдануға басымдық беремін деген қызметкерге қолдау көрсетіліп келеді және оған барлық жағдай жасалған
Солардың бірі министрлікте 2003 жылдан бастап ашылған мемлекеттік тілді оқыту курстары
Курстың мақсаты мемлекеттік тілді меңгеруге, жетілдіруге, оны қызмет барысында кеңінен пайдалануға қадам жасаған азаматтарға жан-жақты қолдау көрсету
Тіл оқыту курсы ашылғалы бері ведомствоның 637 қызметкері тіл білімінен біліктіліктерін шыңдады
Әрине, мұндай қызметкерлердің қатары жыл сайын артып келеді
Тіл курстарына қатысып, мемлекеттік тілді заман талабына сай игеріп шыққан мамандар өз қызметтерінде қазақ тілін еркін пайдаланып, ісқағаздар, кіріс-шығыс құжаттарын ресімдеуде, жалпы қызмет аясында мемлекеттік тілге маңыз бере отырып, тілдің дамуына өзіндік үлестерін қосуда
Бұдан бөлек мемлекеттік тілді дамытуға байланысты өзге де маңызды жұмыстар атқарылу үстінде
Атап айтқанда, министрлік қызметкерлері тіл біліктілігін көтеруге бағытталған көмекші құралдармен, әртүрлі сөздіктермен, оқу-әдістемелік кешенмен және электрондық әдебиет нұсқаларымен қамтамасыз етілді
Мұның бәрі мемлекеттік тілдің дамуына оң әсерін беретіні сөзсіз
Сонымен қатар министрліктегі деректер базасы да екі тілде жұмыс істейтінін атап өткім келеді.
Министрлікте мемлекеттік тілді дамыту, тіл саясатын насихаттау, қызметкерлердің іс жүргізудегі біліктілігі мен тәжірибелерін сараптау, мемлекеттік тілде қызмет жасайтын қызметкерлерді ынталандыру мақсатында байқаулар өтіп тұрады
Сонымен қатар министрлік ісқағаздарының мемлекеттік тілде жүргізілуге басымдық берілуі тілдің аясын едәуір кеңейте түсетіні анық
Салыстырмалы түрде айтатын болсақ, 2012 жылғы 31-желтоқсандағы нәтиже бойынша, министрлікте мемлекеттік тілдегі кіріс құжаттары 68 пайызға, шығыс құжаттары 86 пайызға жеткені айтарлықтай жақсы көрсеткіш
Елімізде жүргізіліп жатқан мемлекеттік тіл саясатын жүзеге асыруда бұл шаралардың барлығы өз кезегінде маңызды екенін айтқым келеді.
2
Баршаңызға белгілі, Елбасы жақында болып өткен Қазақстан халқы Ассамблея­сы­ның мерейтойлық ХХ сессиясында сөйлеген сөзінде «Бүгінде ұлтты біріктіруші бас­ты фактор қазақ тілі – мемлекеттік тіл болып отыр» деп атап өткен болатын
Елбасының бұл пікірі қазақ тілінің еліміздегі маңыздылығының қаншалықты биік деңгейде екенін көрсетіп берді
Сол себепті де мемлекеттік тілге ұлтты біріктіруші басты фактор ретінде қарауымыздың мән-мағынасы қашанда жоғары болып қала бермек
Солай еткен күнде ғана тіл мәселесіндегі түрлі кедергілер өз шешімін табатын болады деп айта аламыз.
Енді «Қазақстан Республикасында тілдерді дамыту мен қолданудың 2011-2020 жылдарға арналған мемлекеттік бағдарламасының» министрлік аясында орындалуы мәселесіне келетін болсақ, бағдарлама негізінде министрлікте мемлекеттік тілді дамытуға байланыс­ты 2011 жылғы 26-шілдеде 2011-2012 жылдарға арналған іс-шаралар жоспары бекітілгенін хабарлаймын
Бүгінгі таңда аталған жоспар бойынша ауқымды жұмыстар жүргізілуде
Нақтырақ айтатын болсақ, министрлікте және оның құрылымдық бөлімшелерінде мемлекеттік тіл саясатын жүргізудегі жауапкершілікті арттыру, тіл үйренушілерді оқу-әдістемелік кешенмен қамтамасыз ету, тілді игеру нәтижесіне мониторинг жүргізу, тіл курс­тарын ұйымдастыруды одан әрі жетілдіре түсу, тіл байқауларын ұйымдастыру мәселелеріне ерекше көңіл бөлінуде
2012 жылдың қаңтар айынан бастап министрліктің құрылымдық бөлімшелері қызметкерлерінің құжаттарды мемлекеттік тілде дайындау деңгейі туралы мониторинг жүргізіліп, оның нәтижесі 10 балдық жүйе негізінде жасалды
Ведомствоның құрылымдық бөлімшелерінде Ұлттық тестілеу орталығы («ҚАЗТЕСТ») әзірлеген «Қазақ тілін меңгеру деңгейін бағалау бойынша интерактивті байқау тестілеуі» атты дискілері берілген және министрлік қызметкерлерінің тестілеуден өту мәселесі ойдағыдай іске асуда.
Тіл саясатын орындауды жүзеге асыру бойынша министрлік қызметкерлері арасында 2012 жылдың қыркүйек айының 21-і мен қараша айының 23-і аралығында бірқатар көлемді шаралар ұйымдастырылды
Атап айтқанда, «Өзге тілдің бәрін біл, өз тіліңді құрметте» атты байқауы өткізіліп, қатысушылар байқау нәтижесі бойынша «Үздік аудармашы», «Мемлекеттік тілді үздік меңгерген қызметкер», «Мемлекеттік тілді оқыту курсының үздік тыңдаушысы», «Мемлекеттік тілде үздік іс жүргізетін құрылымдық бөлімше» аталымдарының жеңімпаздары марапатталды
Мұндай шаралардың барлығы тілдің маңыздылығын арттырып, тіл білімінің сапасын да жақсарта түсетіні анық
Жалпы айтқанда, мемлекеттік тілді дамыту бағдарламасының жүзеге асырылуы әрдайым назарымызда болып келеді
Бағдарламада белгіленген міндеттерге нақты істер бойынша қол жеткізу ке­шенді стратегиялық жоспарларымыздың арасындағы маңыздыларының бірі болып қала береді
Сондықтан да мемлекеттік тілді дамыту бағдарламасына тиісті көңіл бөліп, оған атсалысу әрбір азаматтың қасиетті борышы деп білемін.
3
Басылымдарыңыздың «Тілге көз­қарас – елге көзқарас» айда­рының үшінші сауалына келетін болсақ, мемлекеттік тілдің қолданыс аясын кеңейтуге байланыс­ты айтарлықтай кедергілер жоқ деп толық сеніммен айта аламын
Бұған жоғарыдағы екі сауалға жауап бергендегі алға тартылған дәлелдер негіз бола алады
Біз өзіміздің министрлік тарапынан алдағы уақытта да мемлекеттік тілді дамытуға бағытталған кешенді шараларды жүзеге асыруға ынталымыз
Бұл сөзіміз министрліктегі ісқағаздардың қазақ тілінде жүргізілуінен, құжаттардың, түрлі бағдарламалардың қазақ тіліне сапалы аударылуынан, қызметкерлеріміздің мемлекеттік тілде еркін сөйлеп, тілді қызмет аясында кеңінен пайдалануынан және өзге де тілдік нәтижелерден көрініс табады деген сенімдемін
Сонымен бірге министрлікте қызмет ететін қазақ азаматтары бір-бірімен өзара мемлекеттік тілде сөйлесетін болса, тілдік ахуалдың одан әрі жақсара түсуіне өз үлестерін қосатыны сөзсіз
Бүгінгі таңда қазақ тілінің бай қоры, тілдің қуаты, оның ішкі мүмкіндіктері ешкімнің де күмәнін тудырмасы белгілі
Қазақ тілі ақпараттық-технологиялық ғасырда өрісі кеңіп, нығая түсуі үшін тілді кәсіби дәрежеде меңгеру талабы ең бірініші кезекке қойылуы тиіс
Мұнымен қоса мемлекеттік тілдің қолданыс аясын одан әрі кеңейту әрбір қазақстандық патриот тұлғаның ең басты міндеті де болуы қажет
Осындай талап-тілектерді ескеріп, жүзеге асырғанда ғана біз алға қойған мақсаттарымызға қол жеткізетін боламыз.
