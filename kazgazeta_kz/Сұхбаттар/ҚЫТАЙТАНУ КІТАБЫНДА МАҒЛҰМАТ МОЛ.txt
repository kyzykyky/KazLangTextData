Қытайдағы «Ұлттар» баспасы қазақ редакциясының меңгерушісі – аға редакторы Әлімжан Нұрғазыұлы Астанаға келді
Біз осы мүмкіндікті пайдаланып, ол кісімен сұхбаттасып қалып едік.
– Қазақстанға келгендегі мақсаттарыңызды айтып берсеңіз?
– Бұл жолы Қазақстанға жақсы бір іссапармен келіп отырмыз
Астанадағы Ұлттық академиялық кітапхананың «Хұснихат» баспасынан жүңгөнің атақты жазушысы  Су Шу Яңның «Қытайтану» кітабының жарық көруіне байланысты бізді арнайы шақырып, сол жинақтың тұсаукесер мәжілісіне келдік.
Аталмыш кітаптың алғашқы нұсқасы «Ұлттар» бас­пасынан ханзу, моңғол, заңзу (тибет), ұйғыр, қазақ және шаушиян (корей) тілдерінде жарық көрді
Әу бас­та бұл жинақтың ханзу тіліндегі тиражы 10 миллион данамен таралған
 Кейін алты тілде шығаратын болып, халықаралық көрмеге үлгертуге тиіс едік
Ұзамай кітап жарық көрді
Сол көрмеде мен Су Шу Яңмен  жақын таныстым
Көрмеден соң дастарқан жайылды
Сұхбаттасып отырғанда мен ол кісіге жинағыңызды өзге тілдерге аударсақ деген өтінішімді жеткізгенде, жазушы қатты қуанды.
Қытайда тарихи кітаптар жетерлік
Бірақ «Қы­тайтану» кітабында мағлұмат өте мол
Бұл еңбекте адамзаттың алғашқы жаратылу дәуірінен қазірге дейінгі аңыздарды негіз ете отырып, 5 мың жылдан астам тарихы бар Қытай елінің өсіп-өркендеу жолдары, сан мың соқпақты асулары және де бүгінгі жетістіктеріне жетекші күш болған ежелгі Қытай мәдениет тарихы да сөз болады.
– Кітапты қытай тілінен кімдер аударды?
– Қытай тілінен аударғандар: Дулат Мәлікұлы, Бек Дөкейұлы, Серік Кененбай
Ал бас редакторы ақын Ұларбек Байтайлақ, редакторы – Иманғазы Нұрахмет.
Әу бастан кітаптың Астанадан жарық көруіне мұрындық болған – жазушы Рахымжан Отарбаев, Ғабит және Серік Кененбай деген азаматтар
Осы үш жігіт жинақтың шығуына көп еңбек сіңірді.
– Кітап туралы тағы қандай мәлімет  айта аласыз?
– Қысқаша айтқанда, Қытай қандай мемлекет? Оның тарихы, сүрлеу-соқпағы мен өркениет үрдісі қан­дай? Бұл кітапты оқысаңыз, әлгі сауалға жауап аласыз.
Мұнда, мәселен, тұрмыстық мәдениет те бар
Жақында мен бірнеше ауылдарға шығып келдім
Сонда бір қыстақ бар екен
Елді мекеннен өте шалғайда орналасқан
Олардың жастары он алты жасында үйленген соң, өз алдына тіршілік етіп, сауда жасап кетеді екен
Жазулары – көркем жазу!
– Сонда олар кімдер?
– Қытайлар… Мәселен, отбасының бірге отырып тамақ ішуіне олар үлкен мән береді
Ол береке-бірліктің символы болып саналады
Дөңгелек үстел бар емес пе? Ас ішіп отырғанда отағасы тысқа шығып кетсе, үй іші үстелдің тең жарымын босатып, екінші жартысына жайғасады
Ал отағасы келсе, қайтадан үстелдің айналасына шашырап отырады.
Айналып келгенде, қытай дегеніміз – көп ұлттың қос­пасы ғой… Мен мынау Орхон-Енисей, Күлтегін, Білге қаған, ар жағындағы Тоныкөктердің жазуларын көрдім
Осылардың жазуларының қайда кеткенін білмейміз
Ал қытайлар осы бабаларымызбен аралас-құралас болған ғой
Айта берсе, тарих кете береді…
– Әлеке, енді мемлекеттік «Ұлттар» баспасы туралы айтыңызшы?
– «Ұлттар» баспасы 1953 жылы моңғол, заңзу, ұйғыр, қазақ, шаушиян тілдеріндегі бес редакция негізінде құрылды
Қазіргі таңда қазақ редакциясында жиырмадан астам адам істейді
Бұрындары тарихшы Нығмет Мыңжан, Қаһарман Мұқан деген кісілер қазақ редакциясының бастығы болды
Қасымбек Арабин деген ақынымыз бар
Қазақстанда жинағы шыққан.
Алғашында қазақ редакциясынан көркем әдеби кітаптар шықса, кейіннен компартияның құжаттарын, көсемдердің жинақтарын және тарихи кітаптарды шығаруда
Айтқандай, сол 1950 жылдары Маркс пен Энгельстің, Ленин мен Сталиннің кітаптарын да көптеп шығарыпты.
– Қазақ редакциясынан жылына қанша кітап шы­ғады?
– Жүз жиырма атау кітап шығарамыз
Кітапта­ры­мыздың негізгі авторлары – Қытайда тұратын қазақ жазушылары
Кейінгі жылдары қазақстандық жазу­шыларымыздың да жинақтары жарық көріп жатыр.
– Мәселен, кімдердің?
– Нұрсұлтан Назарбаевтың бес кітабы, Әзілхан Нұршайықовтың «Махаббат, қызық мол жылдары», Мұқағали Мақатаевтың «Аманат», «Қош, махаббаты», Мұхтар Шахановтың «Жаңа қазақтары», Серік Қапшықбайұлының балаларға арналған «Бала» деген жинағы шықты.
– Қытайдағы қазақ оқырмандарына кеңінен танымал қандай қаламгерлер бар?
– Ханзу тілінде жазатын Әкпар Мәжит деген жазушымыз бар
Осы жолы бізбен бірге Қазақстанға келмекші еді, бір тығыз шаруалары шығып, келе алмады
Жақында оның 5 томдығы шықты.
– Бұрын Қазақстанда болдыңыз ба?
– Үшінші рет келіп отырмын
Алғаш он екі адамнан құралған делегация құрамында Алматыда 2001 жылы өткен Халықаралық кітап көрмесіне қатыстым
Екінші рет 2004 жылы «Егемен Қазақстан» газетінің басшысы Сауытбек Абдрахмановтың шақыруымен келдім
Лев Гумилев атындағы Еуразия мемлекеттік университетінде болдық.
Ол кезде қақаған қыс болатын
Астананы дұрыстап аралай алмадық
Одан бері алты жыл өтті
Елорда ерекше құлпырып кетіпті
Әсем жерлерін көріп, көзіміз тоймай жатыр
Маған Астананың ауасы, табиғаты айрықша ұнады! Халқының да пейілі кең сияқты көрінді
Айтары жоқ, әдемі, таза шаһар!
– Әңгімеңізге рахмет!
Толымбек Әбдірайым
