30 тамыз баршамызға ортақ мереке – Конституция күні
Бұл күннің қаншалықты қастерлі екенін, бүгінгі бірлігіміз жарасқан өмірге, кең байтақ елімізде тату-тәтті өмір сүріп жатқан отандастарымыздың «бір жағадан бас, бір жеңнен қол шығарған» ынтымағына, әлемнің назарын өзіне аударған мемлекетіміздің өсіп-өркендеуіне қарап та біле беруге болады
Түсіне білген адамға, Конституция тек қана міндеттер мен талаптар жиынтығы емес, ол күллі халқымыздың болмыс-бітімін айқындайтын басты құжатымыз
Иә, Ата Заңымыз мемлекетіміздің даму көкжиегін айқындап, Елбасы Нұрсұлтан Назарбаевтың бастамасымен жүзеге асып жатқан маңызды жобалардың сәтті орындалуына үлкен серпін беріп отыр
Конституцияға қатысты осы және өзге де мәселелер туралы біз Д.А.Қонаев атындағы университеттің ректоры, заң ғылымдарының докторы, профессор Өмірәлі Қопабаевпен әңгімелескен едік.
– Өмірәлі Қажыбайұлы, әңгімемізді Конституция ұғымынан, оның халық пен қоғам өмірінде алатын орнынан бастасақ
Жалпы, Конституция не үшін керек?
– Ең бірінші айтарым, әрбір ел өзінің дамыған мемлекетін қалыптастырамын десе, ол елдің міндетті түрде бұлжымас Конституциясы болуы керек
Қазақстан Республикасы әлемдік кеңістікке Тәуелсіз ел ретінде қадам басқан жылдары өзінің дербес Конституциясын бекітті
Бұл сол кезде үлкен тарихи әрі саяси маңызы терең айтулы оқиға болып еді. Конституция мәтінінде жазылғандай, «Біз, ортақ тарихи тағдыр біріктірген, Қазақстан халқы, байырғы қазақ жерінде мемлекеттілік құра отырып, өзімізді еркін, теңдік және татулық мұраттарына берілген бейбітшіл азаматтық қоғам деп ұғына отырып, дүниежүзілік қоғамдастықта лайықты орын алуды тілей отырып, қазіргі және болашақ ұрпақтар алдындағы жоғары жауапкершілігімізді сезіне отырып, өзіміздің егемендік құқығымызды негізге ала отырып, осы Конституцияны қабылдадық»
Міне, содан бері, біз өзіміздің таңдап алған жолымызбен, Елбасымыздың сарабдал саясатының арқасында барша әлемге бейбітшілік пен тұрақтылықты үндеген ел ретінде танылып келеміз
Шынтуайтына келгенде, Конституция – біздің тірегіміз, қадірлеп-қастерлейтін асыл мұраттарымыздың жиынтығы
Сол себепті елімізде қабылданып жатқан түрлі заңдардың қайнар көзі Конституцияда жатыр деп сенімді түрде айта аламын.
– Қазақстан секілді зайырлы, демократиялық, құқықтық мемлекетте Конституциямыздың маңызы ерекше екені сөзсіз
Қазіргі қолданыстағы Ата Заңымыздың алдында 1993 жылы қабылдаған Конституциямыз болып еді ғой
Ол туралы не айтар едіңіз?
– Конституциямыздың қазіргі таңдағы нұсқасы 1995 жылдың 30 тамызында жалпы халықтық референдум арқылы қабылданғаны бел­гілі
Ал 1993 жылы қабылданған Конституцияға келетін болсақ, оны сол кездегі Жоғары Кеңес қабылдап, бекіткен болатын
1995 жылы қайта қабылдау кезінде әртүрлі пікірлер айтылды
«Не үшін екі жылдан кейін қайта қабылдаймыз» деген сияқты
Бірақ мұның өзіндік себептері де жоқ емес еді
Өйткені 1993 жылғы қабылданған Конституция біздің кейбір жаңа заңдарымыздың қабылдануына, әсіресе, нарық қатынастарына байланысты заңдарымызға кедергі келтірді
Сол себепті жаңа қоғамның барлық мәселелерін қамтитын, демократиялық, құқықтық, нарықтық жүйе құруға қадам басқан еліміздің даму жолы мен мемлекетіміздің мазмұнын жетілдіретін жаңа Конституция қажет болды
Сөйтіп, 1995 жылы жалпы халықтық референдум негі­зінде Конституциямыздың жаңа нұсқасын қабыл­дадық
Содан бері біз сол Конституциямызбен өмір сүріп келе жатырмыз
Әрине, уақыт талабына байланысты кейбір баптарына өзгертулер мен толықтыруар енгізілді
Бірақ ол өзгерістер ха­лықтың өміріне оншалықты әсер ете қойған жоқ.
– Қарап отырсақ, Ата Заңымыздың қабыл­данғанына біраз уақыт болыпты
Тіпті жиырма жылға жуықтап қалыпты десек те болады
Осы уақыт аралығында біз басты құжатымыздың мәні мен маңызын толықтай түсініп болдық па? Конституциямызға құрметпен қарауды үйрене алдық па?
– Қазақстанда тұрып жатқан әрбір адам Конституцияға құрметпен қарап, онда айтылған қағидаларды бұлжытпай орындап, сол арқылы өзінің құқығын білетін болса, бұл тіптен керемет болар еді
Бұл тұрғыдан алғанда, біздің азаматтарымыздың құқықтық сауаттылығы әлі де төмен екенін мойындауға тура келеді
Күнделікті тіршілікте біз заңдарымызбен өмір сүреміз, ал Конституцияны бейне бір біздің өмірімізге оншалықты қатысы жоқтай көреміз
Шын мәнінде олай болмауға тиіс
Консти­туция да – Заң
Ол тіпті әрбір азаматтың жұмыс үстелінде жатуы керек
Мәселен, АҚШ азаматтары өз Конституцияларының кішірейтілген нұсқасын қалтасына салып алып жүреді
Демек, олар кез келген уақытта соған сүйеніп, өздерінің құқықтарын қорғай алады
Қоғам ішінде туындаған мәселе болса, өз құқығының аяққа тапталып жатқанын көрсе, заңды негізге ала отырып, өз-өзін қорғап шығады
Бізге осы жағынан көп үйренуге болады
Сонда Конституция өміріміздің бір маңызды бөлігіне айналады
Менің ойымша, Конституцияның мазмұнын адамның санасына бала кезінен сіңіруді бастауымыз керек
Ол балабақша мен мектептерден бас­тап үйретілсе, азаматтарымыздың құқықтық ой-санасы әлдеқайда дами түсер еді.
– Қоғамның бір орында тұрмайтыны белгілі
Өмір талаптары да өзгеріп отырады
Еліміз құқықтық-демократиялық, зайырлы мемлекет ретінде өзінің Конституциясына уақыт талабына орай бірқатар өзгертулер мен толықтырулар жасады? Сонда қалай, Конституциямыздың жалпы құрылымы мен мазмұны толық қалыптасып бітпегені ме? Өзгерістер қандай қажеттіліктен туындайды?
– Өзгерістер көбінесе уақыт талабынан туын­дайды ғой
Мәселен, қазіргі қолданыстағы Конституция еліміздің өсіп-өркендеуіне, саяси-әлеуметтік, экономикалық жағдайымыздың қанат жаюына толықтай сәйкес келсе, келешекте мемлекеттік құрылымды одан әрі жетілдіруге байланысты кейбір баптары қайтадан қаралуы да мүмкін
Сондықтан Ата Заңымызда орын алып жатқан белгілі бір деңгейдегі өзгертулер мен толықтыруларды Қазақстан дамуының жаңа белесі ретінде бағалауымызға болады.
– Біз демократиялық принциптерді ұстанатын ел екеніміз белгілі
Ал демократиялық мемлекеттің негізгі қағидаттары Конституцияда белгіленетіні анық
Сіздің ойыңызша, демократиялық мемлекет қалыптастыру үшін бұдан өзге қандай алғышарттар жасалуы керек?
– Демократиялық қоғам қашанда белгілі бір құндылықтарға негізделетіні сөзсіз
Қазақстан – жас мемлекет
Тәуелсіздігімізге небәрі 20 жыл толды
Осы қысқа уақыт аралығында біз көптеген ірі жетістіктерге жете білдік
Демократиялық прин­циптер мен заңдылықтардың орнықты жүйесін қалыптастырдық
Мемлекетіміздің құқықтық мәртебесі айқындалып, еліміз дамудың даңғыл жолына түсті
Міне, осы айтылған мәселелердің барлығында Ата Заңымыздың алатын орны ерекше
Сондықтан да демократиялық көзқарастар жүйесін одан әрі жетілдіру, уақыт талабына сай дамыта түсу – алдымызда тұрған зор мақсаттардың бірі деп есептеймін.
– Конституцияның мәтініне қарайтын болсақ, өміріміздің барлық саласы түгел қамтылған
Осы орайда ондағы талаптардың барлығы толығымен іске асып жатыр деп айта аласыз ба?
– Конституциядағы талаптардың бәрі дерлік бүгінгі таңда өзінің қажеттігін дәлелдеді
Ол мемлекеттік басқару жүйесінде көрініс табуда
Ал баптардың орындалуы туралы айтатын болсам, Конституциядағы жергілікті өзін-өзі басқару туралы баптың жүзеге асуы ойлантады
Осыған байланысты заңды біз әлі қабылдай алмай келеміз
Алдағы уақытта бұл мәселені шешетін болсақ, яғни арнайы заң қабылданса, жергілікті жерлердегі басқару жүйесінің механизмдерін дамыта түсуге көп мүмкіндіктер ашылар еді
Өйткені жоғары жақтағылар жергілікті жерде не болып жатқанын толық біле бермейді ғой
Сол себептен жергілікті жерлердегі проблемалар дер кезінде шешімін таппай, жоғары жақтан келетін нұсқауды күтіп қалады
Осыдан келіп, көпшілік наразылығы туындап жатады
Конституцияда жазылған жергілікті басқару жүйесін дамытып, жолға қоятын болсақ, тиісті заңды тездетіп қабылдайтын болсақ, ел өміріндегі маңызды шешімдер жергілікті жерлерде де қабылдана берер еді.
– Соңғы уақытта еліміздің саяси өмірінде айтарлықтай өзгерістер орын алды
Жоғары Заң қабылдаушы орган – ҚР Парламенті үш партиялы болды
Осыған орай қабылданатын заңдарды талқыға салу мен ой елегінен өткізуде айтарлықтай өзгешеліктерді байқадыңыз ба? Парламентке өткен жаңа партиялар туралы ойыңыз қандай? Пікір алуандығын аңғардыңыз ба?
– Жаңа партиялардың келуіне байланысты пікір алуандығы туындады деп айту қиындау, әрине
Бірақ біздің демократиялық қоғамымыз үшін мұның өзі үлкен жетістік
Сол себептен жаңадан келіп қосылған партиялардан тез арада үлкен өзгерістерді күте қоюдың өзі ертерек сияқты
Көппартиялық жүйе әбден орнығып алуы керек
Партия деген ол дербес ұйым ретінде өзінің саяси күшін байқата білуі керек қой
Мәселен, біздегі Коммунистер партиясы мен Ресейдегі Коммунистер партиясының айырмашылығы үлкен
Ресейдегі Зюганов бастаған Коммунистер партиясының өз дауысы бар, сайлаушыларының саны да көп
Сондықтан да олардың айтқан пікірлері билік пен қоғам өмірінде айтарлықтай рөл атқарады.
– Елімізде кейбір жекелеген азаматтар қазақ тілін мемлекеттік тіл ретінде мойындағылары келмейтін сыңай танытады
Сонда олар «Қазақстан Республикасындағы мемлекеттік тіл – қазақ тілі» деп тайға таңба басқандай етіп жазылған Ата Заңымызды сыйламағандары ма?
– Иә, ол рас
Кейбір отандастарымыздың мемлекеттік тілге байланысты басқаша көзқарас ұстанып жүргенін байқап жүрміз
Бірақ Конституцияда мемлекеттік тілдің мәртебесі айқын жазылған ғой
Мұның себебін орыс тілін пайдаланушылардың санының көптігімен түсіндіруге болатын шығар
Бұл мәселе соның әсерінен болуы мүмкін деп ойлаймын
Ал Ата Заңымыздың баптары бостан-босқа жазылмайтыны анық
Сондықтан ол баптарды бойымыздағы тұмардай қастерлеп, құрметтей білуіміз керек
Егер де ондағы басты қағидаларға, Конституция талаптарына байланысты әлдебіреулердің тарапынан қисынсыз жайтты байқасақ, ол сол азаматтарымыздың мемлекетімізге деген қарым-қатынасының қаншалықты дәрежеде екенін аңғартады.
– «Бізге мемлекеттік идеология қажет» деп айтатындар көп
Сол мемлекеттік идеологияның негіздері Ата Заңымызда көрініс тауып отыр емес пе?
– Мемлекеттік идеологияны Конституция арқылы да қалыптастыруға болады
Бұл сөзіңмен толықтай келісемін
Бізде Конституцияның бүкіл баптары қызмет істеп тұратын болса, идеология деген сол емес пе? Осы жылдар ішінде қол жеткізген кемел табыстарымыздың бірі – халқымыздың ынтымағы мен бірлігі ғой
Бұған да негіз болып отырған Конституция екенін тағы да қайталап айтқым келеді
Сондықтан да, мемлекеттік идеологиямыздың негізі Ата Заңымыздың өн бойынан айқын көрініп тұр.
– Сұхбатыңызға рахмет
Келе жатқан Конституция күні құтты болсын!
Әңгімелескен
Дәуіржан Төлебаев
