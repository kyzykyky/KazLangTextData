Бұл бір көңілде жүрген штрих қой
Арада жиырма жылға жуық уақыт өткенде табиғи дүниені сақтап қана қоймай, оны байытып, жетілдіріп, ұрпақ үшін елорданы айналдыра орманды алқаптар жасап, аң-құс жіберіп жатқан қазіргі тірлікке қарап сол ойымның ұшқарылау болғанын түйсінгендеймін
Жұртшылыққа жақсы таныс, Елбасы Нұрсұлтан Назарбаев 1997 жылдың қыркүйегінде Астана қаласының Жасыл белдеуін құру туралы шешім қабылдады
Табиғаттың тынысы ашылды
Менің әлгі үркіп кеткен аққуларым да осы ауқымды аймақтың бір тұсын жайлы мекен еткен шығар, кім біледі?
– Елбасының Астананың жасыл белдеуі туралы идеясы ә дегеннен тиянақты жүзеге асырыла бастаған, – дейді «Жасыл аймақ» мемлекеттік қазыналық кәсіпорнының бас директоры Жұматай Сүйіндіков
– Ол кезде азынаған жел өтінде осынша алқапқа тал егіп, жайқалған орманға айналдыру сенгісіздеу жағдай еді
Енді, міне, жаз шықса елорданың маңайы жасыл желекке малынып, қаланы тазартып, лас ауаны сіңіріп тұратын табиғи сүзгіге айналды.
Ресми деректерге қарағанда, орманды алқаптар қазақ даласының 4 пайы­зын ғана құрайды
Өткен ғасырдың тоқсаныншы жылдары ағашты табыс көзіне айналдырғандар соның өзіне аш қасқырдай лап қойып, жойып жіберуге шақ қалды
Семей, Павлодар өңірлерінде қаншама гектар қылқан жапырақты қарағайлы орман өртеніп кетті
Елдің байлығын өз қолымызбен құрттық
Егер республиканың барлық облыстарында Астананың осы тәжірибесі қолға алынса, бүкіл ел аумағын көгалдандыруға болар еді.
«Жасыл аймақ» басшысының «Расы сол, бұл іске жұмсалатын шы­ғын­ды ол шығын деп қарауға болмайды
Шығын миллиондаған адамдардың денсаулығымен жүз есе, мың есе қайтады
Әр түп ағаш қаншама көмір­қышқыл газын сіңіріп, оттегі бөліп шығарып жатыр, бұл пайда емес пе? Ұрпағымыздың жасыл желекті орман-тоғайлы жерлерде таза ауада жүргені қандай?» деген сөзі ойға қалдырды.
Әр түп ағаштың қоршаған ортаға тигізетін пайдасы ұшан-теңіз
Ғылыми зерттеулерге қарасақ, орта көлемдегі бір ағаш 24 сағатта үш адам тәулік бойы дем алған оттегінің орнын толтырады екен
Ашық шуақты күні бір гектар жасыл желек 220-280 келі көмірқышқыл газын сіңіріп, 180-220 келі оттегі бөліп шығарады
Тіршіліктің табиғи өкпесі демеске лажың жоқ
Мынау жер-дүние орман алқаптары арқылы дем алып тұрады екен
Осы орайда, «Қазақ даласын орманға айналдырайық!» деп ұран көтеріп, баршамыз соны ұстансақ, қане? Жеріміздің кеңдігі, халқымыздың шашыраңқы орналасуы экологиялық тепе-теңдікті сақтауға көп көмек болып тұр
Әйтпесе, ғылымы мен техникалық жетістіктері көш ілгері кеткен дамыған елдердің ірі-ірі қалалары бір жұтым таза ауаға зар
Оның үстіне ғаламдық жылыну да кері әсерін тигізуде
Айталық, Жапон үкіметі Токио қаласын ыстық ауадан қорғап, оттегіні молайту үшін үйлердің төбесіне ағаш егу мәселесін көтеруде
Себебі соңғы жүз жылда ауаның температурасы 2,9 градусқа жылынған
Осындай жағдайды көргенде Қазақстандағы ахуалға тәубе дейсіз
Ал «Жасыл аймақтың» тәжірибесі қандай мадаққа да лайық.
Алғашында елорда маңайындағы топырағы құнарлы аймақтарға ағаш егілді
Біртіндеп ғалымдар сортаңды жерлерге де орман өсіру жайын тәжірибеден өткізіп зерттеді
Сөйтіп іс айналып жүре берді
Осы орайда, көкейдегі біраз сауалға жауап алу үшін маманды сөзге тарттық.
– Астана маңайына егілетін ағаштар қайдан әкелінеді, олардың жергілікті климатқа бейімделуі қалай?
– Біз негізінен өзіміздің «Ақ қайың» атты питомнигімізде ағашты тұ­қымнан өсіреміз
Питомниктің аумағы 110 гектардай жерді алып жатыр
Жылына 8,5 миллион жас шы­бық егіледі
Отыздан астам ағаш және бұта түрлері бар
Питомник мамандары өзге елдерден әкелінген ағаш түрлерін сынақтан өткізіп, Арқаның қатал табиғатына бейімдеумен айналысады
«Ақ қайыңның» жанында 155 гектар ағаш тұқымы плантациясы бар
Болашақта содан сапалы тұқымдар мен көшеттер аламыз ба деген үміт үлкен.
— Ағаш жергілікті жағдайға қалай бейімделеді?
— Қазақта «бала жас шыбық сияқты, қалай тәрбиелесең солай өседі» деген сөз бар
Бұл жайдан-жай айтыла салмаған
Өмір тәжірибесі адами болмысты табиғатпен салыс­тырып тұр
Ағаштың да жаны бар
Қисық ексең, қисайып шығады
Иіп қойсаң, иіліп өседі
Сол сияқты суыққа, желге, шөлге төзімділігі де біртіндеп қалыптасады
Негізі радиусы 700 шақырымға дейінгі жердің ағашы сол климатқа көнгіш келеді, ешқандай қиындық тудырмайды
Одан алыстау жерлерден әкелініп, егілген ағаштың жерсініп, тамырланып кетуі едәуір күшке түседі
Кәдімгідей ауырады, өркенін жая алмайды
Сондықтан оған біраз күтім қажет болады.
— Астанаға сырттан қандай ағаштар әкелінді?
— Біздің мамандар отыз шақты ағаш түрін жергілікті климатқа бейімдей алды
Мәселен, Сібірдің қылқан жапырақты ағашы, канадалық үйеңкі, ергежейлі қарағайлар жақсы жерсінді
Тал егудің өзіндік технологиясы, ерекшелігі бар
Питомникте тұқымнан өсірілген көшеттер, шыбығынан өсірілген ағаштар бар, қажеттісін қазып алып, ерте көктемде тамырын мұзға, қарға салып қоямыз
Себебі сәл жылы болса, дереу бүршік жарып кетеді
Онда ол жарамсыз болып қалады
Сондықтан 10-15 күннің ішінде белгіленген орындарға апарып, бар технологиясын сақтап ексек, күн жылына онсыз да қауызданып, атылғалы тұрған бүршіктер дүр етіп ашылып, жапырақ жаяды
Ағаштың тамырлануы оңайланады
Көктем – көшет тамырының күшті кезі
Бұл енді жаңарып, жасаратын барша табиғаттың заңдылығы ғой.
— Негізі қарағайдың өсіп жетілуі үшін кемінде 100 жыл керек деп жатады ғой?
— Жүз жыл деп кәдімгі құрылыс материалы үшін пайдалануға жарайтын кезін айтады ғой
Әйтпесе, неге өспесін? Міне, мына қарағайға 8-9 жылдай ғана болды, ұзындығы екі метр­ден асты
Кең алқапта осылай қаптай өсіп тұрса, оны орман емес деп кім айта алады?
— Көбінесе ағаштың қандай түрі егіледі?
— Біз жалпы 118 түрлі ағашты Астана табиғатында сынақтан өткіздік
Соның отыздан астамы жерсініп кетті
Бірақ негізінен қарағай, қайың, шырша егіледі
Терек пен емен де көбейіп жатыр
Жеміс-жидек, алма мен алмұрт ағаштары да егіледі.
— Сіздер шетелдік тәжірибелерді пайдаланасыздар ма?
— Иә, бұл бағытта ізденістер бар
Польшаның орман шаруашылығы ғалымдарымен жабық тамырлы жүйе бойынша көшеттер отырғызу тәжірибесін бөлістік
Бұл – жаңа технология.
— Жабық тамырлы жүйенің мәні неде?
— Бұл көшеттерді арнаулы ұясы бар ыдыстарға отырғызу деген сөз
Біз питомникте көшетті екі жыл өсірсек, жаңа технология арқылы уақытты қысқартамыз
Ұяларға құнарлы топырақ пен микроқоспалар салынады
Көшет тез бой көтеріп өседі
Кейін жерге отырғызар кезде көтеріп қалсаңыз, топырағы шашау шықпай бірге алынады
Бұл әдіс ағаштың 100 пайыз тамырланып, өсіп кетуіне мүмкіндік береді
Яғни әбден дәлелденіп, сынақтан өткен тәжірибе
Үлкен пайдасы бар іс
Астана ғана емес, Қазақстанның барлық аймағында пайдаланып, жаңа технологияны енгізген дұрыс болар еді
Әлгі өртеген ормандардың орнын толтыру үшін осындай озық тәжірибеге кірісу керек
Болашаққа бірдеңе қалдыру керек қой
Орман шаруашылығын дамытуға ден қойған елдер алдымен жапырақты ағаштарды өсіруге көңіл бөледі
Өйткені олар қылқан жапырақтыларға қарағанда тез өседі
Бірақ қарағай, шырша сияқты ағаштар да керек
Біз солай істеп, араластыра егіп жатырмыз
Қарағайларымыз ертең ну орман болғалы тұр.
Иә, Астананың айналасында ну орман қазірдің өзінде бар
Құлақ естігенді көз де көрді
Елбасының тікелей бас­тамасымен, жіті бақы­лауымен жүзеге асырылған 83 мың гектар жерді алып жатқан жасыл белдеу халықтың көзайымына айналды
Жылдағыдай биыл да Астана күні қарсаңында ­Президент Нұрсұлтан ­Назарбаев тікұшақпен орманды алқаптарды аралап көрді, жылдағыдай орманға қырғауылдар жіберу рәсіміне қатысты
Пырылдап ұшқан 150 қырғауыл басына пана, жанына сая болар орман ішіне бытырай сіңіп жоғалды.
Осы жерде айта кетейік, ма­ман­­­да­р­дың айтуынша, сегіз жылда инку­бация арқылы 9883 қырғауыл бала­паны шығарылса, соның 9483-і жетіліп, еркіндікке жіберілген екен.
Дала аңызағын ұстап тұрған орманды алқапта бүгінде марал, бұлан, елiк, суыр, қарсақ, ондатр, қоян, тышқанның бірнеше түрі ­мекен етедi
Ал құстардан балқарағай торғайы, сұр шiл, сұр сандуғаш, көк қарға, жасымық, шиқылдақ, мәскеу торғайы мен қырғауыл бар
Елорданың шет жақтарындағы жекеменшік үй иелері кейде көшеден қоян көретінін айтады
Тамаша көрініс қой
Үлкен мегаполистің шеткері тұстарына табиғаттың төл еркелері жасқанбай еніп кетіп жатса, жайлылықтың белгісі емес пе? Бұл ерекше әсерге, қуанышқа бөлейді
Елбасы осы экологиялық жағдайдың бәрін көз алдында саралап, көңіл сүзгісінен өткізіп келеді.
Бұл жолы Нұрсұлтан Әбішұлы кейбір жауапты министрлерге жасыл белдеуге байланысты сын ескертпе айтқанын естідік
«Алғашқы кезде егілген ағаштар көп жерлерде өспей қалған
Күтім жасалмаған
Сондықтан да олардың арасында түрлі химикаттар мен тыңайтқыштарды қажетсінетін ауруға ұшырағандары бар» дей келіп, ол Мәскеу, Қазан, Киев сияқты қалалар маңайындағы қалың орманды мысалға келтірді
Енді 30-40 жылдан кейін елорда төңірегіндегі ағаштар Бурабай орманындағыдай болатынын айтты.«Орман – нағыз табиғи байлық әрі қолайлы тіршілік ортасын сақтаудың маңызды тетігі
Орман-тоғай қаладағы ауаны тазартып, ауа-райын жұмсартуға септігін тигізеді» деді Елбасы көп көңіліндегі ойды тап басып
Сол күні жасыл желектің қазіргі жағдайы мен оны әрі қарай дамыту мәселелері жөнінде кеңес өткізген Мемлекет Басшысы «Жасыл белдеудің» және «­Шортанды-Бурабай» шипажай аймағының орман-тоғайларын қосу жөніндегі ауқымды жұмыс алдағы жылдары жалғасатынын айтты
Атап айтқанда, Астана-Қарағанды және Астана-Шортанды тас жолдарының бойындағы бір мың гектардан астам жерге ағаш отырғызылатын болады.
Міне, табиғаттың тілін табу, оны адам игілігіне жарату осындай болар
Кешегі Кеңестік қызыл империяның оспадар саясатымен ұлан-байтақ даламыз темір түреннің жүзімен тілімделіп, топырақ ұшып, шаң қонып кетуге шақ қалған жылдар кімнің есінде жоқ? Енді адам қолымен жасалған сол зұлымдықтың ізін жойып, Жер-Ананың жыртылған «жейдесін» жамайтын кез туды
Астананың жасыл белдеуі – сол ұлы істің бастамасы.
Ғазиз ҚҰРМАШҰЛЫ
