Қазақтың эстрадалық ән өнеріне өзінің ерекшелігімен, қоңыр мінезімен, табиғи да тұнық дауысымен келген әншілердің бірі де бірегейі – Сейіл Аяған
Сонау бір жылдары қолындағы сазды гитарасымен тамылжыған ғажайып әндерді нақышына келтіре шырқаған кезде елең етпеген тыңдарман болмаған шығар, сірә
Иә, Сейілдің әншілік өнері содан бері тек биік шыңдардан көрініп келеді
Кеше әнші Алматыдағы «Алатау» дәстүрлі өнер театрында «Таң самалы» атты шығармашылық кешін өткізген болатын
Кештен кейін әншімен жолығып, сұхбаттасудың сәті түсті.
– Сейіл аға, ару қаладағы шығармашылық кешіңіз құтты болсын!
– Рақмет!
– Қандай әсердесіз?
– Әсерім өте керемет
Өнерімді бағалап келген әнсүйер қауымға ризашылығым шексіз.
– Концертке кімдер қатысты? Жалпы ерекшелігі неде болды?
– Бұл кештің ерекшелігі деп «Сазген сазы» фольклорлық-этнографиялық ансамблі мен гитараның қосылуында орындалған әндерді айтар едім
Осы уақытқа дейін гитара мен ансамбльдің үндесуі болған жоқ
Концертке Қорабай Есенов ағамыз қатысты
Сонымен қатар белгілі әншілер – Рамазан Стамғазиев, Ұлту Қабаева, Роза Әлқожа өнер көрсетті
Мықты сазгерлердің танымал әндерімен қатар, өзімнің де бірқатар туындыларымды орындадым
Ақындар да сахна төріне шығып, жырдан шашу шашты.
– Кешіңіз «Таң самалы» деп аталыпты
Қателеспесем, бұған дейін ән жинағыңыз да осы атаумен шыққан еді ғой
«Таң самалын» сіздің төлқұжатыңыз деп айтсақ болатын шығар
Осы әннің тарихына тоқталып өтсеңіз.
– Бұл атақты сазгер, әнші, актер болған Болат Сыбановтың әні
Оның шығармаларын біздің алдыңғы толқындағы қаншама әншілер орындаған
Мен сол «Таң самалы» әнін бала кезімнен жақсы көретін едім
Бұрын үнтаспам шықса, кеш берсем «Таң самалы» деп атаймын деп ойлайтынмын
Сол армандар орындалып келе жатыр
Былтырлары Болат ­Сыбанов көзі тірі болса 80 жасқа толар еді, соған орай фестиваль ұйымдастырылды
Ол кешке мен де қатысып, фестивальді «Таң самалы» әнімен қорытындыладым
Иә, бұл ән – менің төлқұжатым.
– Өзіңіз үлгі тұтатын ұстаздарыңыз кімдер?
– Мен Қорабай Есенов, Нұрлан Өнербаев­пен қатар, менің алдымдағы гитара­шылардың бәрін ұстазым деп есептеймін
Жолымен, жасымен келгенде де солай.
– Ал өзіңізден ғана байқауға болатын гитараны домбыраша тарту стилі қалай қалыптасты?
– Бала кезімде әке-шешем домбыра алып берген
Сол кезден түнде тұрып алып, ұйқылы-ояу домбыра тартып, ән айтады екенмін
Оны бірақ өзім білмеймін
Мен үлкен шешемнің тәрбиесінде өскенмін ғой
Өз ата-анам жас, менің бұл қылығымды түсінбей, «түнімен ұйқы бермейді» дейді екен
Сонда үлкен шешем: «Ондайда баланы оятпаңдар, бұл балаға бір нәрсе қонайын деп жүр» депті
Кейін домбырам байқаусызда сынып қалды
Ал ауылдың дүкеніне әрдайым музыкалық аспаптар түгел келмейді
Бір күні әкем маған гитара алып берді
Мен жалпы қазақтың халық әндерін жақсы көремін
Бала кезден Жүсіпбек Елебеков, Манарбек Ержанов, Қайрат ­Байбосынов, Жәнібек Кәрменов, бертінде ­Рамазан Стамғазиевтерді тыңдап қалыптастық
Кейін гитараны домбыраша тартып, ән айта бастадым
­Осылайша ­гитараны домбыра сияқты тарту өзімдік стиліме ­айналды.
– Алматының шығармашылық ортасына біржола қоныс аудару ойда бар ма?
– Мен Алматыға да, Елордаға да шақы­рылған адаммын
Алматыға қоныс аударып, тұруға болатын да кездерім болды
Бірақ қазіргі таңда елдің ортасындамын, Қарағанды қаласында тұрамын
Әндерімнің бәрін ару қаладағы студияда жазамын
Үлкен концерттерге, ақындардың, сазгерлердің кештеріне қатысып тұрамын
Атақты өңдеушілер Оралхан Сәдуақасов, Ермек Елгезеков, Бейбіт Ақош сияқты үлкен кәсіби ағаларымызбен жұмыс істейміз
Мен ертеректе, 2000 жылдардың бас жағында, осында көп жүрдім
Бірақ елге кеттім
Өйткені ата-анам, отбасым сол жақта.
– Сізге баспана мен гитараны қатар ұсын­ғанда, гитараны таңдап баршаны таңғал­дырып­сыз
Қанша гитараңыз бар? Сыйға алған аспабыңыз көп пе?
– Бір кісінің пәтер немесе гитара деп айтқа­ны рас
Ол кісі гитарам арқылы әнімді сыйлап пәтер бермекші болды
Гитараның жолы бірін­ші тұрды
Әншінің аспабы дұрыс болу керек
Содан кейін маған көп адамдар гитара сыйға тартқан
Біраз уақыт бұрын белгілі лирик әнші Мейрамбек Бесбаевтың сыйлаған гита­расы бар
Ол кісінің гитарасы өте құнды, қым­бат гитара
Оны сақтап ұстаймын
Өзім де көңі­лім ауған кісілерге гитарамды сыйға тартып ке­темін
Құдайға шүкір, қазір 2-3 гитарам бар
Осы уақытқа дейін қолымнан 15 шақты гитара өтті.
– Сол ұсыныстан кейін, жалпы қазіргі уақытта баспана мәселеңіз шешілді ма?
– Баспана мәселесі шешіліп қалады
Мен екі нәрсеге өте бай адаммын
Досқа және әнге баймын
Қалған нәрсе өзі болады, уақыты келгенде шешіле береді деп ойлаймын.
– Орындайтын әніңізге талғаммен қарай­тыныңыз байқалады
Әнді қалай таңдайсыз?
– Мен орындап жүргеннің көбі белгілі әндер
Заманауи әндерді алатын болсақ, міндетті түрде сөзіне қараймын
Болмы­сымызға лайығын таңдаймыз
Ән қоржы­нымда қазақтың халық әндері, Қазақстан композиторларының әндері, Ақан сері, Біржан сал, Абайдың әндері бар
Кейінгі композиторлардан Шәмші Қалдаяқов, Нұрғиса Тілендиев, Әсет Бейсеуов, Жағыпар Әлімханов, Мұратхан Егінбаев сияқты мықты композиторлардың әндері ән қоржынымда бар
Әнші болғаннан кейін жақсы, есті әндерді айту міндет
Айтпақшы, Табылды Досымовтың да әндерін орындаймын
Өйткені Табылдының шығармашылығына соқпау мүмкін емес
Оның «Қарагөз», «Кешіккенің қайткенің» әндерін орындап жүрмін
Сонымен қатар ән қоржынымда Ерлан Төлеутаев пен туған інім Шыңғыс Мұқаевтың әндері бар
Керемет қуатты әндер бар
Бірақ сол әнді айтқанда табиғатын ашатын әндерді айтасың
Жалпы өзім лирикалық әндерге жақынмын.
– Бейнебаяндарыңызды көп көре білмейміз
Алда бейнебаян түсіру ойыңызда жоқ па?
– Шынымен, бір ғана «Жас қалам» деген әнімнің бейнебаяны бар
5-6 әнге жазылған фильм-концертім бар
Әрине, болашақта бейнебаян түсіргім келеді
Бірақ өзіңіз де білесіз, айналып келгенде бәрі қаражатқа тіреледі
Бір бейнебаянға жұмсалған ақшаға бірнеше ән жаздыруға болады
Маған қазір ыңғайлысы осы болып тұр
Жақсы әндерді ән қоржыныма жинаудан жалықпаймын
Ана, туған жер ­туралы әндеріме бейнебаян түсіруге қол ұшын береміз деген азаматтар бар
Бәрі де сабақты ине сәтімен деп жүрміз.
– Әңгімеңізге рақмет!
Аңсар
(Сейіл Аяғановқа)
Звон струн, влюблен лишь вас

Мюссе
Әуез ұқпас шайырмын ғой, сорым ба?
Шерлі күйлер – мендік сезім шетінен.
Ей, әнші дос, гитар сенің қолыңда –
Алты ішекті жетіген.
Пернелерден тыңдап пері ғаламды,
Танымымның тарлығына кейідім.
Бұлт оранған назамды һәм наламды,
Сейілтер ме Сейіл-үн!
Тебірентіп, түйсігімді түймедей,
Сендік Муза бөгде бақыт, басқа мұң.
Әуезіңді тыңдаса егер Пиреней,
Романұлы тастар еді аспабын.
Үзілдіріп үн жетіздің үркерге,
Шындығымды айттым байтақ тарапқа.
Ұқсатам деп, сол тәңірді сым перне,
Испан да емес, валах та емес, номадқа.
Саз сіңірдім, меликаңа қандым да
Әнге маспын, бұдан пейіш бар ма өмір?
Ол отырды терезенің алдында,
Аялады алқоңыр.
Ән самғасын, жыр тұлпардан тақымды үз,
Ескі күйді естіді үйдің елесі.
Құлағыма сыбыр етті ақын қыз
Әлемді әуен етпеген деп неге осы.
Алты ішектің аруындай ай қабақ,
Түсімізге аппақ алты құс кірген.
Сен қош айттың аспабыңды аймалап,
Ақылдым деп, ақын қызды құштым мен…
Ержан Алаштуған
Сұхбаттасқан
Ақбота МҰСАБЕКҚЫЗЫ
