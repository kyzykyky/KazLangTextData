Жазушы-журналист, «Ақиқат» журналы руханият бөлімінің редакторы, ҚР Мәдениет қайраткері, «Алтын қалам» сыйлығының иегері Ораз Дөңгенбайұлы Қауғабай биыл асқаралы 60 жасқа толып отыр
Осыған орай мерейтой иесімен болған сұхбатты назарларыңызға ұсынып отырмыз.
– Сіз студент кезіңізден-ақ қазақ­­тың әйгілі ғалымы Шоқан жайында ізде­ніп, мақалалар жазған екенсіз
Осы жө­ні­н­де біраз тарқатып айтып берсеңіз
Студент Ораз Қауғабайдың Шоқан сынды ұлы ғалым туралы қалам тербеуінің сыры неде? 
– Шоқан туралы үшінші курс­та жүргенде іздене бастадым
Кейін КазГУ-ді бітіріп, «Қазақстан мұғалімі» газетінде қызмет етіп жүргенде Шо­қан­ның өмір-өнегесімен түбегейлі ай­налыстым
«Шоқанның Үш Меркіні көруі», «Шоқанның Қарқара сапары», «Шоқан және табиғат» деген эссе-танымдық мақалаларым белгілі басылымдарда жарияланды
Орыс тіліне аударылды
Тоқсаныншы жылдардың басында «Қазақ әдебиетіне» жария­ланған «Шоқан асқан тау» атты мақа­лам біраз дүрбелең тудырды
Мен мақаламның бір жерінде Шоқан суреттеп жазған таудың бір шоқысында отызыншы жылдардың ойранына қарсы жасақ жинаған Жақыпберді батыр жайында айтқанмын, яғни, Кеңес үкіметіне қарсы, қызылдардың барлаушы ұшағын Айырлы тауында атып түсірген, атақты сайыпқыран мерген­ді дәріптеймін
Аталған мақала өзіме сор болып, «Ораз Қауғабай Жақыпберді бандыны жарыққа шығарды» деп елден шыққан отызыншы жылдардың коммунистері шулап, түбінде жазаланатынымды айтты
Сауатсыздықтары сонша, «Шоқан Қарқара өлкесіне кел­­ген жоқ
Айырлы асуынан ас­па­ған, Қулық тауын көрген жоқ» деп тек­­ке кінәлап, айыптады
Менің жаз­ғанымды жоққа шығарып, қарсы ма­қала жазды
Шыны керек ойламаған жерден басым пәлеге қалып, үрей би­леді
Бағыма қарай, аяқ асты Кеңес өкіметі құлады
Сөйтіп, саяси жазадан Құдайдың өзі құтқарды
Өйткені, Жа­қыпберді шекаралы аймақты шулатып, 1933 жылы кеңес үкіметінің ас­тыртын әрекеті бойынша шетелде атыл­ған, аты аңызға айналған батыр еді.
– Кешегі қылышынан қан тамып тұрған, Кеңес заманында дін туралы жазудың өзі қауіпті еді
Қаламгер ретінде Сіз сол кездің өзінде-ақ әулие Әлмерек жайында дерек жинап, ізденіс жолына түстіңіз
Осындай тақырыпты қозғауыңызға не себеп болды?
– Әжем намаз оқитын
Нағашы­ларым Райымбек әулие-батырдың жа­қын туыстары болғандықтан, атеистік кездің өзінде діни салтты ұстанды
Нағашы атам Әнәфия молда Құран­ды «құшақтап» жатып ұйықтайтын еді
Ол кісінің бір ерекшелігі Құран сөздерін қазіргі заманның жағдайы­мен үйлестіріп әңгімелейтін
Дінге байланысты не айтса да ақылмен түсіндіріп, «еңбек етіңдер, тіршілік жа­саңдар» деп отыратын.
Әлмерек абызды жазуыма мына жағдай себеп болды
«Қазақстан мұға­лімінде» жүргенде мақаланы көп жаз­дым
Сондықтан, бір лақап ат керек бол­ды
Әрі ойланып, бері ойланып, ба­ла кезімнен құлағыма сіңген «Әлмерек» деген қасиетті кісінің атын жанама ат қылып, киесін жаңғыртқанды жөн көрдім
Сөйтіп, сексенінші жылдары «О.Әлмерек» деген лақап атпен біраз мақалаларым шықты
Елдегі қариялар «Әлмерек әулие болған кісі
Аруағы жебесін» деп мені арқаландырды
Айтпақшы, Әлмерек Түркістанға Жетісудан Әзірет-сұлтан рухына зиярат ету үшін екі рет барған.
Әлмерекке қатысты аңыз-әңгіме­лер өз алдына – шопандардың бір то­йында «әулие аруағын» ұрандап, аты бәйгеден келген қариямен кездестім
Ұзақ әңгімелесіп, осы оқиғаға байланысты мақала жаздым
Облыстық газетке жарияланды
Бірақ Әлмерек әруағына қатысты жерін қысқартып жіберіпті
Бұл маған айтпаса да түсі­нік­ті еді
Кейін Әлмеректің түс жоруы жа­йында бір қызық әңгіме жаздым
Ол еш жерде жарияланбады
Дін қайта оралған тоқсаныншы жылдардың басында бұл әңгіме облыстық «Жетісу» газетіне жарияланды
Әлмерек жа­йында және оның ұрпақтары туралы атеистік дәуірде мол деректер жина­дым
Жиырма жылға жуық із­деніп, тірнектеп дерек жинап, табанды еңбектенгенімнің нәтижесінде әулие Әлмерек жайындағы кітабым 2001 жылы «Қазығұрт» баспасынан жарыққа шықты.
– Заманында ядролық жарылыс­тарға қарсы мақалалар жазып, Мәскеу, Нью-Йорк, Стамбұл қалаларында өткен шерулерге қатысқаныңызды білеміз
Бұл қалай болып еді?
– «Қазақстан мұғалімі» ба­сылы­­мы­нан кейін мен «Халық кон­гресі» газе­тіне ауыстым
Олжас Сүлей­меновтің құрған партиясы осылай аталды
Осы газетте бөлім меңгерушісі әрі «Невада-Семей» қозғалысының «сарбазы» болдым
Ядролық сынақ-жа­рылыстарға қарсы барлық акция­ларға қатыстым
Олардың ішінде Стамбұлда, қазір бүлініп жатқан Сирия шекарасындағы және Мәскеу мен Нью-Йорктегі акциялар қауіпті еді
Көп жерде Құдай сақтады
Әсіресе, «Америка жорығы» ауыр еді
Ол жақтан елге аман-есен келдік.
Нью-Иоркте Біріккен Ұлттар ұйы­мы­ның ғимараты алдындағы (1994) біздің атомға қарсы ұран-акциямызды әлем ақпарат құралдары кезінде берді
БҰҰ-ға Семей полигонының қайғы-қасіреті жөнінде халықтық қозғалыс атынан құжат тапсырған топтың ішін­де мен де болдым
Ядролық сынақ-жарылыстар жөнінде айтқанда Елбасы қолдаған антиядролық «Невада-Семей» қозғалысының ерлігін ұмыт­пау керек
Қазір Қазақстан ядролық қару­дан бас тартқан ел ретінде аты әлемге белгілі
Олай болса, кезінде басын бәйгеге тігіп, Нью-Йоркте БҰҰ ғимараты алдында акция өткізген халықтық қозғалыс мүшелерінің «қар­сылық жорығы» ерлік пен патрио­тизмді елестетеді
Жарыққа шықпаған «Атомға қарсы акция» атты кітабымда бұл оқиға егжей-тегжейлі баяндалған еді.
– Сіздің өміріңізден ерекше орын алатын басты еңбегіңіз – «Таңғажайып Қонаев» кітабы
Халықтың алғысына бөленген біртуар қайраткердің азаматтық, тұлғалық қасиеттерін, ерекше болмысын қаншалықты дәрежеде аша алдым деп ойлайсыз?
– Оншақты жыл ізденіп, үлкен еңбек пен табанды шығармашылық жұмыс­тың арқасында өмірге келген «Таңғажайып Қонаев» кітабы жайында көп айтуға болады
Бірақ, бәрін қамту мүмкін емес
2008 жылы шыққан кітап оқырмандар өтініші бойынша былтыр екінші рет басылды
Биыл қыста өз қаражатыма үшінші рет шығаруыма тура келді
Өйткені, Димекеңнің 100 жылдық мерейтойына байланысты кітапқа деген сұраныс көп болды
Бір ғана мысал
Саған сұхбат беруге дайын­далған күні таңертең Қызылор­да облысы, Шиелі ауданынан бір азамат келіп, кабинетімнен «Таңғажайып Қонаевты» алып кетті
Өзі журналист екен
Аты-жөні – Оңалбай Садықов
Мұны айтып отырған себебім кітап өз алдына, халықтың Димекеңе деген сүйіспеншілігінде шек жоқ
Димекең бойындағы кемеңгерлік, бекзаттық, қайраткерлік және қарапайымдылық қасиеттерді қалай ашып көрсеттім — ол кітаптың «Қонаевтың 12 қасиеті» деген тарауында баяндалады
Димекең жайында ұзақ жылдан бері жазып келе жатқанымды білетін Қонаев атындағы университеттің ғылыми кеңесі алдыңғы жылы маған «Құрметті профессор» атағын берді
«Қонаевтың 12 қасиеті» атты зерттеу еңбегім бойынша білім ордаларында дәріс оқылады.
– Әңгімемізді бүгінгі атқа­рып жүрген қызметіңізге қарай бұрсақ
Қазір не жазып жүрсіз? Алдағы уақыттағы жоспарыңызбен бөліссеңіз?
– 2006 жылы мен «Жұлдыз» журналынан «Ақиқатқа» ауыстым
Маған ерекше сенім артып, осы журналға өзі жұмысқа алған қазіргі «Қазақ газетте­рі» ЖШС Бас директоры Жұмабек Кенжалин
Менің шығармашылықпен еркін айналысуыма ол кезде бас редактор Жұмекең көп көмегін тигізді
«Дін» және «Тылсым дүние» айдары бойынша нөмір сайын менің мақалаларым жарияланып тұрды
Үш жылдың ішінде қырыққа жуық мақала, эссе, хикаяларым жарияланыпты
Жұмекең ұсынып, сол кездегі бас директордың (Мереке Құлкенов) қолдауы арқасында «Қазақ газеттері» ЖШС-нің «Алтын қалам» сыйлығын тұңғыш (2008) мен иелендім
Сол кезде жазып жүрген «Таңғажайып Қонаев» кітабының ең жақсы тараулары «Ақиқатта» жарияланды
Менің шығармашылық әлемімді түсініп, қаламгерлік еңбегімді бағалаған және оған кең жол ашқан Жұмекеңе қашанда ризамын.
Мен кеңестік дәуірдегідей том-том кітап жазып, жазушы болған жоқпын
Бар-жоғы төрт-бес әңгімем арқылы танылдым
Алғашқы тырнақалды әңгімем 1980 жылы 17 шілдеде «Со­циа­листік Қазақстан» (қазіргі «Еге­мен Қазақстан») газетінде жария­ланды
Ақселеу Сейдімбеков өзі оқып, бір сөзіне тимей қол қойып, нөмірге салып жіберген еді.1984 жылы жас жазушылардың «Арман қанатында» атты ұжымдық жинағына бір әңгімем кірді
Қуандық Түменбаев пен Нұрдәулет Ақышов жақсы баға берген ұлар құс жөніндегі шығармам 1985 жылы республикалық конкурста сыйлық алды.
Қысқа әрі нұсқа жазу – менің бас­ты ұстанымым
Біраз шығармашылық жоспарым бар
Оған қалай кірісемін – оны уақыт көрсетеді.
– Әңгімеңізге рақмет!
Сұхбаттасқан
Дәуіржан Төлебаев
