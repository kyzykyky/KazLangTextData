Филология ғылымдарының докторы, профессор Байынқол Қалиев қазақ тіл білімінің әртүрлі саласында табаны күректей 50 жыл қызмет етіп, 400-ден аса еңбек жазған ғалым
Ол 1963 жылы ҚазМУ-дың филология факультетін бітірген
Қазақ-қарақалпақ тілдерінің фонетикасынан кандидаттық диссертация қорғаған
Республика Ғылым Академиясының Тіл білімі институтында 30 жылға жуық ғылыми қызметкер болып істеп, 1995 жылдан Абылай хан атындағы Қазақ халықаралық қатынастар және әлем тілдері университетінің Қазақ филологиясы кафедрасында меңгеруші.
Біз бүгін Б.Қалиевпен ғылыми жұмыстары жөнінде болған сұхбатты жариялап отырмыз.
– Сіздің ойыңызша, қандай адамды нағыз ғалым деп айтуға болады?
– Академияда ғылыми қызмет етіп жүргенде докторлық диссертация қорғадым, профессор атағын алдым
Алайда ғылыми дәрежесі бар адамдардың барлығын ғалым деуге бола бермейді
Ғалым болу үшін үзбестен ғылыми-зерттеу жұмыстарымен айналысып, нәтижеге қол жеткізу керек
Менің ғылыми-зерттеу жұмысымен айналысып жүргеніме, міне, 50 жыл болды
Былтыр ғана «Тіл білімінің жаңа бағыттары: концепт, прагматика, дискурс, мәтін» деп аталатын 400-ші еңбегім басылып шықты
Сол 400 еңбектің ішінде қазақ тіл білімі бойынша ғана 6 монография, 9 жинақ, 5 оқулық, 23 сөздік, 327 ғылыми мақалалар мен оқу-әдістемелік құралдар және ғылымнан тыс жалпы көпшілікке арналған 30 шақты туындыларым (5 кітап, 4 кітапша, 20 шақты публицистикалық мақалалар) бар.
– Академияда жүргенде қандай зерттеу жұмыстарымен айналыстыңыз?
– Ондағы ең басты жұмысым – «Қазақ тілінің он томдық түсіндірме сөздігін» жасау болды
Сол сөздікті жасаушылардың бірі және сол сөздіктің 8-томының жауап­ты редакторы болдым
Осы жұмыстың өзіне ғана 20 жыл уақытым кетті
Бұған, әрине, өкінбеймін
Өйткені сол сөздікті жасау үстінде, біріншіден, «Сөз дегеніміз не?», «Сөз тіркестерінің сөзден қандай айырмашылықтары бар?», «Сөз мағыналарының құдіреттілігі неде?» деген сияқты тіл білімінің мәселелерін меңгеріп шықтым
Екіншіден, сол он томдық түсіндірме сөздік үшін Мемле­кеттік сыйлықтың лауреаты атағына ие болдым
Он томдық сөздік жасалынып, басылып біткен соң, сол он томдықтың «сығындысы» ретінде «Қазақ тілінің бір томдық түсіндірме сөздігін» жасадық
Содан кейін мен сол институттың «Терминология» бөліміне меңгеруші болып ауыстым.
– Олай болса Сіз терминология маманы болдыңыз ғой?
– Солай деуге болады
Қазақ тілінің терминдеріне байланысты жеке монография жазбасам да, күні бүгінге дейін осы тақырыпқа арнап 40-қа жуық ғылыми мақалалар жазыппын
Ол мақалалардың негізгілері «Қазақ терминдерінің өзекті мәселелері» деген атпен 2008 жылы жеке кітап болып басылып шықты.
– Бір кездері өзіңіз қызмет істеген Ахмет Байтұрсынұлы атындағы Тіл білімі институты қызметкерлері «Қазақ әдеби тілінің 15 томдық түсіндірме сөздігін» жасап, бастырып шығарды
Сіз ол сөздікке қатыса алдыңыз ба?
– Жоқ, қатысқан жоқпын
Бірін­ші­ден, олар мені шақырған жоқ
Екін­шіден, менің өз қызметім болды ғой…
– Сіздің негізгі зерттеу салаңыз қайсысы? Фонетика ма, лексикология ма, әлде терминология ма?
– Мен қазақ тіл білімінің грамматикасынан басқа барлық салалар бойынша зерттеу жұмыстарын жүргізіп келемін
Сондықтан өзіңіз атаған үш саланың қайсысын атасам да қате болмайды
Бірақ жаныма ең жақыны – лексикология деп есептеймін
Себебі бұл салада қазақ тілінің он томдық және бір томдық түсіндірме сөздіктерін айтпаған күннің өзінде, бұлардан басқа «Орысша-қазақша қысқаша сөздік» (1993), «Орысша-қазақша, қазақша-орысша терминологиялық сөздік» (2000), «Қазақ тілінің орфографиялық сөздігі» (2001), «Өсімдік атауларының орысша-қазақша сөздігі» (2005), «Өсімдік атауларының қазақша-орыс­ша сөздігі» (2011), т.б
бір топ сөздіктерді жасап бастырдым
Тек 2012 жылдың өзінде «Өсімдік атауларының түсіндірме сөздігі», «Өсімдік атауларының үш тілді (қазақша-орысша-ағылшынша) аударма сөздігі» деп аталатын екі бірдей көлемді сөздіктерім басылып шықты
Қазір 15 томдық «Қазақ әдеби тілінің сөздігінен» қалып қойған сөздер мен сөз тіркестерінің түсіндірме сөздігін жасап жүрмін.
– Университеттегі негізгі міндеттеріңіз қандай?
– Жоғары оқу орындарының ұстаздары немен айналысушы еді? Мен де сонымен айналысамын
Өзіме жүктелген «Қазіргі қазақ тілі», «Тіл біліміне кіріспе», «Жалпы тіл білімі», «Тіл білімінің жаңа бағыттары» деген пәндер бойынша дәріс оқимын
Семинар жұмыстарын жүргіземін
Қалған уақыттарда оқулықтар жазамын, Ахмет Байтұрсынұлы атындағы Тіл білімі институтынан басталған ғылыми-зерттеу жұмыстарымды жалғастырамын
Ғылыми мақалаларым бар, басқалары бар жылына 6-7 еңбегім басылып тұрады десем, мақтанғаным емес.
– Оқулықтар жазамын дедіңіз
Осы уақытқа дейін қандай және қанша оқулықтар жаздыңыз?
– Оқулық жазу оңай шаруа емес
Ол көп жылғы дәріс оқу тәжірибесінің нәтижесінде туатын нәрсе
Осы оқу орнына келгелі бері өзім оқыған дәріс­терімнің мәтіндерін жинақтап «Тіл бі­ліміне кіріспе» (1997), «Жалпы тіл білімі» (2000), «Сөз мағыналарының не­гіздері» (2002), «Қазіргі қазақ тілі
Фонетика және лексикология» (2004), «Та­нымдық қазақ тілі» (2009) деген оқулықтар жаздым
Бұлардың алдың­ғы­лары екі-үштен қайталанып басылды.
– Ұстаздық пен ғалымдықты қатар алып жүру оңай болмас…
– Екеуі де қиын
Екеуінің де міндеттері мен жауапкершіліктері үлкен
Мен академия­да жүргенде жақсы ғалым болуға тырыстым, университетте жүргенде жақсы ұстаз болуға күш салып жүрмін.
– Әңгімеңізге рахмет!
Әңгімелескен Б.ШӘКЕН
