– Нұрдәулет Бабиханұлы, Сіз оқырман мен әдебиетші қауымның назарына ілігіп жүрген қаламгердің бірісіз
Әр уақытта шығармашылығыңыз жайлы С.Сейітов, Ә.Нұршайықов, Б.Соқпақбаев, Ә.Кекілбайұлы, О.Сәрсенбайұлы, Б.Мұқаев және басқа да қалам­герлер, ғалымдар пікір білдіруі тегін емес
Дәстүрлі сұ­рақ, жазушылық жолды қууыңызға не себеп болды?
– Жазушылыққа келуіме ең бірінші әсер еткен адам ол – өзімнің туған әкем Бабихан
Мен өмірге келгенде ол кісінің жасы алпыс үшке қараған екен
Шешем Нұржамал әкемнен көп кіші болатын
Екеуі де хат танымайтын, сауатсыз кісілер еді
Өзі өмір бойы тіршіліктің тақсіретін тартып, замана ағымына қарай оқымай қалған әкем мен бес-алты жасқа келген кезде үйге әртүрлі газет-журналдарды әкелуді дағдыға айналдырды
Кеңес дәуірінде егінші, малшыларға мерзімді баспасөзді жазылуды міндеттеп, кейде тіпті сырттарынан да жаздырып жіберетін
Ауыл поштасында таратылмай жататын газет-журналдар үйреншікті көрініс
Сондайларды әкем поштадан, кітапханадан сұрап алып, үйге әкеле беретін
Жастығымның астынан шыққан баспахана бояуының иісімен оянуға да үйрендім.
– Енді осы арада балалық шағыңызға қатысты да жайттарды біле кетсек
Оқырман қауым Сіздің қандай ортада туып-өскеніңізді білгісі келсе, несі айып?
– Мен алты жасқа келгенде әкем алдындағы отарын басқа кісіге тапсырып, колхоз орталығы Покровкадан төрт-бес шақырымдай жердегі Тұмсық деген мекенге келіп тұрақтады
Маңырақ тауының батыс баурайындағы бұл арада қыста екі отар қой қыстайды
Ал жазда жатақ болып үш-төрт үй қалатын
Солардың бірі – оқушы балалары бар, менің әкеммен шамалас Халық ақсақалдың үйі
Мен сол кісінің үйіндегі Хамила, Сара деген оқушылардан алғашқы әріптерді тани бастадым
Бірақ мектепке кештеу бардым
Бір күні шағын ауылымызға шаш қойып, әсем киінген екі жігіт келді
Мектептің 1-класына бала жинап жүргендер екен
Әрі үгіттеп, бері үгіттеп, жалынғандарына қарамай, әкем мені мектепке жаз­дырмай қойды
Сондағы айтатын уәжі: «Балам­ның миы толған жоқ, тантымай, аулақ жүріңдер».
Осындай екеу келесі жылы да ауылымызға жаяулап жетті
Әкем тағы да белгілі сылтауын қай­талағысы келіп еді, келгендер: «Ақсақал, бұл ойын­шық емес
Балаңыздың жасы асып кетті
Өзінен кіші балалармен қалай оқиды? Екіншіден, егер сіздің балаңызды оқуға бере алмайтын бол­сақ, бізді жұмыстан қуады
Жеп отырған наны­мыз­дан айырыламыз» деп бұл жолы қаттырақ кетті.
Ақыры мен мектеп табалдыры­ғын сабақ ­басталып кеткен кезде, шамасы қыркүйек айының аяғына қарай бір-ақ аттадым ғой деймін
Әкем өзі атының артына мінгестіріп алып келді
Бақ ішіне орналасқан мектеп ғимараты да, қанық бояулармен сырланып, әрленген кластар да бұрын мұндайды көрмеген маған қатты әсер етті
Сабақ жүріп жатыр екен
Басында қазақы тымақ, аяғында саптама етік, үстінде етегі делдиген қазақы шапан киген әкеме, үсті-басым олпы-солпылау маған оқушы біткен ауыздарын ашып, аңтарыла қарап қалыпты.
Мұғалім – қою мұртты, әжімді, аққұба сопақша жүзді кісі
Бір қарағаннан түсі суық көрінді
Алдында тұрған «Әліппені» ашты да, әр әріпті шұқып: «Мынау не?.
Мынау не?..» деп сұрай бастады
Тақылдатып айтып бердім
«Қабылдандың» деді ол кісі жалғыз-ақ
Бұл – менің алғашқы ұстазым, еңбек ардагері Қабден Күсемісов еді.
Осылайша оқып кеттім
Ауылмен екі араға көбінесе жаяу қатынаймыз
Бір тәуірі жалғыз емеспін, көбінесе бірге қайтатындар – бір класта оқитын Шәріпхан, Нұрзия үшеуміз
Сабақтан кеш шыққан күндері қорқынышты жағдайларды да бастан кешіріп жүрдік.
Әрі жасым ересектеу, әрі хат тани алатын­дығым бар, ұзамай-ақ озат оқушылардың қата­ры­на қосылдым
Хат тани бастағаннан кейін-ақ маған бір міндет жүктеле қалды
Ол – ағайын арасындағы, көршілердегі үлкен кісілерге кітап оқып беру болды
Сол заманның ересектері, әсіресе қазақтың батырлар жыры мен ертегілерін сүйсініп тыңдайтын
Батырлар жыры демекші, мен алғаш рет бұндай жыр болатынын ауылдағы Мұстафа ақсақалдың баласы, менен үш-төрт жас үлкендігі бар Жұматайдан естідім
Екеуміз ауылдың аяқ жағында қой бағып жүргенде, Жұматай маған батырлар жырының мазмұнын айтып беретін
Кейде заулатып үзінділерін де жатқа соғып, тақпақтатып жіберуші еді
Оның ұқтыруынша, дүниеде Алпамыс батырдан артық батыр жоқ
Оның жасаған ерлік істері бізге теңдессіз қызық болып көрінеді
Жырдың оқиғасы бойынша, далада жүріп біріміз Алпамыс, біріміз қалмақ батыры Қорен болып ойнайтынбыз.
Мұғалімдердің әсерімен қандай кітап оқыға­нымды дәптерге тізіп жүретінмін
Кейде Халық ақсақалдың баласы, құрдасым Шәріпхан екеуміз оқыған кітаптарымыздың тізімін салыстырып, сан жағынан жарыстыратынбыз
Кітап оқу мәселесінде ересектердің егініне түсе бастағаным – 3-класта оқып жүрген кезде
Аудан орталығы Ақжардағы дүкеннен «Сырлы арал» деген кітапты көріп қалып, әкеме алып бер деп жалындым
Бұл Жюль Верннің атақты романы еді
Әлі есімде, бағасы сол кездегі ақшамен 2 сом 40 тиын екен
Атам аз ғана зейнетақысынан жырып, сол кітапты алып берді
Сол жылы жазда қолыма тиген кітаптардың бірі –М.Әуезовтың «Абай жолы» романының бірінші томы
Кейбір тұстарын түсінбегеніме қарамастан, жаз бойы оқып тауыстым.
Бірде атақты ақынымыз Қадыр Мырзалиев кездесіп қалып: «Нұрдәулет, осы сен қазір не істеп жүрсің? Баспасөзде көрінбей кеттің ғой» деп сұрады
Мен тіршілік түйткілдерінің әсерінен көркем әдебиетпен айналыспай кеткенімді айттым
«Оның дұрыс емес, қандай жағдайда да уақытты бос жіберуге болмайды» деді ақын аға
«Ой, Қадыаға, уақыт деген тек таланттар үшін қымбат болар, ал біз сияқты қатардағы қаламгерлер жазбай қалсақ, әдебиет ойсырамайды ғой» дедім өзімше тауып айтқан болып
Сонда иманды болғыр Қадыр ағаның менің пікірімді терістеп, әжептәуір ренжігені бар
Сөйтсем, оқып жүреді екен ғой.
Кейін Абай атындағы Қазақ мемлекеттік педа­гогикалық инсти­туты­ның филология факультетінде білім алып жүріп, бір таңғалғаным – арамызда мектептен ешқандай кітап оқымай келіп, қазақ тілі мен әдебиеті мамандығын игергісі келген студенттердің болғандығы
Тіпті «Абай жолы» романын өмірінде алғаш рет қолына алғандарды да көрдік
Онда да әдебиетке деген ынтадан емес, емтихан тапсыру үшін
Сонда олар конкурстың қатаң болғанына қарамай, жоғары оқу орнына қалай түскен? Мен үшіншіні бітірген жылдан бастап мамыр-қазан айларының ара­лығында ауылдың шығыс жағын­дағы Қайырбай бұлақ деген қыстауға қоныстайтынбыз
Малшылар қыс­тауға кіргенше әкем сол қыстауды айналасындағы жерімен қорып, өздеріне аман-есен өткізіп отырады
Аз ғана зейнетақысына сеп болу үшін шөбін шауып, қиын ойып, өзінше қарекет жасайтын
Ала жаздай жалғыз үй отырғандықтан, айналдыратыным – газет-журнал, кітап
«Қазақстан пионері» газетінде жарияланған әңгімелерге еліктеп, алғашқы шығармаларымды да сол бастауыш кластарда жүргенде-ақ жаза бастадым
Әдебиетке құмарлық, жазушылық негіз менің бойымда осылайша ерте қалыптасты.
– Тым ерте бастапсыз
Енді өзіңіздің әдеби ортаға келген кездеріңіз жайлы айтып кетсеңіз
Қалай танылдыңыз, жас автордың шығармаларын бастыруда кейде қиындықтар болып жатады ғой.
– Жазуды ерте бастасам да, әдебиет әле­мінде қатарларыма қарағанда кеш танылдым
Республикалық баспасөзде студент кезімде көрінгеніммен, алғашқы кітабым отыз жасымда жарыққа шықты
Жазушылыққа мейлінше көңіл қойып, көбірек айналысқан кезім – 1980-1989 жылдар аралығы
Осы уақыттың ішінде мен көркем прозадан бес кітап шығардым
Және солардың барлығы дерлік оқырмандар мен әдебиет сыншыларының назарына ілікті
Біреулері мақтады, азды-көпті сынаған пікірлерді де естідім, бірақ қайсысы болсын орынды деп ойлаймын.
Менің Алматыға келіп, шығарма­ларымның жариялана бастауына алғаш рет өзімнің қатарларым Нұржан Мұратәлиев, Әуез Бейсебаев және Бекен Ыбырайымов үшеуі әсер етті
Нұржан мені алыстағы ауылдан Алматыға шақырып алып, қалаға тіркелуіме, шығармашылық ортаға қосылуыма жәрдем берсе, Әуез бен Бекен –алғашқы туындыларымның республикалық баспасөз беттерінде жариялануына тікелей қол ұшын берген жігіттер
Жазғандарымды бастыра алмай, меселім қайтқан кездер де аз емес.
«Жалын» альманағының бір қызметкері әңгімемнің бас жағындағы «бытқыл» деген сөзді оқыды да: «Мұндай сөз болмайды
Демек, әңгімең жарамайды» деп жазбамды сол қалпы қайтадан қолыма ұстатты
Кейін сол әңгімем туралы көрнекті балалар жазушысы Бердібек Соқпақбаев мақаласында керісінше жылы лебіз білдіріп, жинаққа енгізді.
– Көптеген жазушылардың бастарынан түрлі қиындықтар өтетіні туралы білеміз
Сізде де ондай жағдайлар болды ма?
– Мен басымнан өткізген жекелеген ауырт­па­шылықтарды айтсам, қалыңдау бір романға жүк болып қалуы ғажап емес
Қалаға келгеннен кейін маған қиын тигені – өзім қалаған қызметке орналасу болды
Мен бас редакторлардың табалдырығын тоздырсам да, олар қызметке қабылдамай қойып, төзімімді де, өзімді де тоздырды
Баспана алу мәселесі тағы қиын
Сонан аштан өлуге болмайды, Алматыдағы жылу-энергетика орталығына әскерилендірілген күзетке кірдім.
Аты-жөнім ептеп баспасөзде көрі­ніп қалған кез
Баспа комитеті мен «Жалын» баспасы жыл сайын бірігіп өткізетін жабық конкурстың жүлдегерімін
Тиісті униформаны киіп алып, ескі маркалы винтовкамен күзетте жүремін
Менің бұл қалпымды қаламдас әріптестерімнің ешқайсысы көре қойған жоқ, өйткені олардың шаруасы болып баратын жер емес, мен үшін мақтаныш көретін тіршілік емес екені тағы белгілі.
– Мылтық ұстаудан сескенген жоқсыз ба?
– Сескенетін несі бар? Мен институтты бітір­геннен кейін бір жыл әскер қатарында қызмет еттім ғой
Әскердің тиісті өткелектерінің барлығынан өтіп келген сақа солдат болатынмын
Солдатың не, сол кезде лейтенант шеніндегі запастағы офицермін тағы.
Уақытты бос өткізбеуге тырысамын
Шетел әдебиетін оқуға ерекше ден қойып жүрген кезім
Жазуға онша жағдай жоқ болса да, бір нәрселерді түртіп отыруды тоқтатқан емеспін
«Күрмеуі қатты түйіндер» атты повесімді осы жұмысымда жүріп аяқтадым.
Күзеттің ауысым мерзімі бір тәулік
Қағаз-қала­мымды шығаратын кезім – кіріп-шығушы­лардың аяғы саябырситын кешкілікті уақытта
Оның үстіне Бекеннің тапсырмасы бойынша жа­зылған мақалаларым ара-арасында «Қазақ әдебиеті» газетіне жарияланып тұрды
Мені бөлім меңгерушісі Асқар Егеубаевпен, бас редактор Сайын Мұратбековпен таныстырып жүрген де сол Бекен
Бәйге алған «Жұмбақ іздер» атты повесімді «Жалын» баспасына ұсынып қойғанмын
Соның жағдайын білейін деп бір күні бара қалмаймын ба
Балалар және жасөспірімдер редакциясының меңгерушісі, балалар ақыны Қастек Баянбаев сол арада менен: «Сенің бізде жұмыс істегің келе ме?» деп сұрады
Біртүрлі ұрсыңқырап айтты
Ойбай, неге келмесін? Көктен іздегенім жерден табылды деген осы емес пе? Қаскең мені қолымнан жетектеп алып, әуелі баспаның бас редакторы Бексұлтан Нұржекеевке, директоры Қалдарбек Найманбаевқа алып кірді
Сөйтіп ел құсап мен де қатарға қосылдым
Ақын-жазушылардың арасы, өмірлері маған таңсық әрі қызық
Көп ұзамай «Қазақ әдебиеті» газетіне жұмысқа шақырылдым
Сол уақыттарда Қаскең жат та келіп, ал ренжісін
«Мен сені ондай деп ойламап едім
Нашар жігіт болып шықтың» деді көзіме тіке қарап тұрып
Мен баспанасыз пәтерде жүргенімді, ал газет-журналдан пәтер алу мүмкіндігі молырақ екендігін айтып, ақталған болдым
Бірақ барғаным дұрыс болыпты, осы редакцияда жүріп, екі бөлмелі пәтер алдым
Бұл мен үшін ауызбен айтып жеткізгісіз қуаныш еді.
– Өмірбаяныңызға қарап отырсақ, кітап шығаруды қойып кеткен кездеріңіз де болған екен
Неге өйттіңіз?
– Менің өмірімнің көп бөлігі бір үзім нан табу үшін күреспен өтті
Көркем әдебиетпен айналысудың орнына көбінесе күйкі тіршілікпен немесе жазу шығармашылығының өзім қаламаған түрлерімен айна­лысуға тура келіп жүрді
Бұндай жағ­дай тек менің басымда ғана емес, қатарлас басқа қаламгерлерде де кездеседі
Оған өкінудің түк керегі жоқ
Әркім өзінің маңдайына жазылған тағдырдан аса алмайды ғой
Біреудің несібесі мол, біреудікі кемдеу дегендей
Оншақты жылдай тек журналист ретінде ғана тиіп-қашты мақалалар жазып жүрдім
Бірде атақты ақынымыз Қадыр ­Мырзалиев кездесіп қалып: «Нұрдәулет, осы сен қазір не істеп жүрсің? Баспасөзде көрінбей кеттің ғой» деп сұрады
Мен тіршілік түйткілдерінің әсерінен көркем әдебиетпен айналыспай кеткенімді айттым
«Оның дұрыс емес, қандай жағдайда да уақытты бос жіберуге болмайды» деді ақын аға
«Ой, Қадыаға, уақыт деген тек таланттар үшін қымбат болар, ал біз сияқты қатардағы қаламгерлер жазбай қалсақ, әдебиет ойсырамайды ғой» дедім өзімше тауып айтқан болып
Сонда иманды болғыр Қадыр ағаның менің пікірімді терістеп, әжептәуір ренжігені бар
Сөйтсем, оқып жүреді екен ғой.
Осындай үлкен кісілердің сөзі әсер етті де, тастап кеткен жазушылығыма ХХІ ғасырдың алғашқы жылдарынан бастап арагідік ат ізін салып тұратын болдым
«Бейуақта жанған от» деген прозалық жинағым – сол кейінгі жаз­ған­­дарымның нәтижесі
Оның кітап болып басылуына тікелей әсер еткен – Мәлік Отарбаев есімді қазақ зиялысы
Еліміз тәуелсіздік алғалы мемлекеттік бағдарламамен бір-ақ рет кітап шығарыппын
Бірақ соған қарамастан, қаламақы деген ойыма кіріп-шықпаса да, көркем прозаны тастап кету ойымда жоқ.
– Болашақтағы шығармашылық жоспарларыңыз туралы айтсаңыз…
– Мен өзі «Мынандай нәрсе жазып жатырмын» деп алдын ала жариялауға жоқпын
Тіпті менің қандай туындыны бітіргенімді отбасым да аңғармай қалады
Жазу үстелімнен қалай тұрдым, жазушы екенімді де солай ұмытып кетемін
Оным дұрыс па, бұрыс па, ол жағын білмеймін
Басталып қойып, аяқталмай жатқан дүниелердің бар екендігі рас
Олардың көркемдік деңгейі­нің қалай болып шығатыны тек оқырман қауымның назарына ұсынылғаннан кейін ғана белгілі болар.
– Әңгімеңізге рақмет!
Әңгімелескен 
Смайыл БАЗАРБАЙ
