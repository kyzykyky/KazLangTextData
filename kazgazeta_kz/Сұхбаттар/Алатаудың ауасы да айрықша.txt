Алатау баурайында орналасқан, шипалы емімен дүйім жұрттың ықыласына бөленген еліміздегі шипажайлардың бірі «Алатау» емдік-сауықтыру кешенін бүгіндері білмейтін жан жоқ
Осы орайда бұл шипажайды 28 жылға жуық басқарып келе жатқан ҚР еңбек сіңірген дәрігері, медицина ғылымдарының докторы, профессор Оразгелді Беденұлы ТҮКТІБАЕВПЕН аталмыш мекемеде атқарылып жатқан игі істер мен еліміздегі ішкі туризмнің дамуы жайында сұхбаттасудың сәті түсті
Шипажай аумағына кірген бойда ғажап әлемге тап боласыз
Айнала шырша, емен, қарағай ағаштарымен қоршалған
Тіпті бұл жердің ауасы да ерекше
Тынысыңды аша түседі.
– Оразгелді Беденұлы, ең алдымен «Алатау» емдік-сауықтыру кешенінің тарихынан сыр шертсеңіз…
–Мен 1977 жылдың желтоқсан айын­да «Сарыағаш» шипажайына бас дәрігер болып тағайындалдым
Оған дейін аудандық емхананы басқарғанмын
Ол кездері «Сарыағаш» шипажайында атқаратын жұмыс шаш-етектен еді
Міне, сол бір жылға жуық уақыттың ішінде шипажайды қалпына келтіріп, атқарған жұмыстарыммен көзге түскен болармын
Содан 80-жылдардың басында Қазақстан Компартиясы Орталық Комитетінде Қазақстанда партия және кеңес аппараттары қызметкерлері, министрліктер мен ведомство жетекшілері, сондай-ақ дербес зейнеткерлер емделетін жоғары деңгейдегі емдеу-сауықтыру орнын ашу туралы шешім қабылданды
Бұл бастаманы Қазақстан Компартиясының бірінші хатшысы Дінмұхамед Қонаевтың өзі қолға алып, елімізде осындай мекеменің салыну жолында көп тер төкті
Шипажайдың орнын анықтауға келгенде, Димекеңнің зайыбы Зухра жеңгеміз Ақсай суының түрлі ауруларға шипалылығын айтыпты
Расында шипажайдың жазық жерде орналасқаны дұрыс еді
Себебі, таулы жерде көп адамдардың қан қысымы жоғарылап кетеді
Сөйтіп, мұны да қаперіне алған Қонаев Қаскелең ауданындағы «Каменский» асыл тұқымды мал зауыты аума­ғын­дағы жерді таңдайды
Ол кісі мені өзі­не шақыртып, «Сарыағаш» шипажайын­да атқарған жұмыстарымды жоғары баға­лайтынын айтты
Бұндай мақтау есту мен үшін бақыт еді
Димаш Ахметұлы: «Қазақстан одақ қоймасына елеулі үлес қосуда – бұл миллиардтаған пұт астық, болат, қорғасын, күміс
Ал еңбекшілер демалатын орын, жақсы шипажай жоқтың қасы» дей келе, құрылысы әлі басталмаған демалыс әрі емдеу орнының маңызын сөз етіп, одан әрі біліктілігім мен іскерлік қабілетімді баса айтып, шипажайға иелік етуді маған тапсырды
Осыдан кейін Мәскеуде болдым
Онда СОКП ОК-нің Іс басқарушысы Н.Кручинаның қабылдауында болып, ұзақ әңгімелесудің нәтижесінде «Алатау» шипажай кешенінің директоры болып тағайындалдым
1984 жылы 10-қарашада шипажай құрылысы басталды
Сол күннен бастап ғимарат құрылысына белсене араластық
Шипажайда ұсынылатын ем-дом түрлерін де алдын-ала ойластырдық
Екі жыл өткен соң 1986 жылы 26-қарашада шипажай есігі айқара ашылып, өзінің алғашқы демалушыларын қабылдады
Шипажай үлкен табыстарға жетіп, тіпті Одақтағы үздік емдеу-сауықтыру орындарының біріне айналды
Барлық көрсеткіштер бойынша бәсекелестерімізден озық тұрдық
Бұған дәлел СОКП ОК-ның Қызыл Туы әлі күнге дейін бізде сақтаулы
Ал Кеңес одағы ыдырап, еліміз тәуелсіздігін алғаннан кейін шипажайымыз Елбасының қолдауымен қайта құрылып, жұмысын жалғастырып келеді
Мұнда тек Қазақстаннан ғана емес, жақын және алыс шетелдерден де демалушылар келеді.
– Шипажайда қандай ем-дом түрлері ұсынылады?
– «Алатау» бұл төрт жұлдызды көпбейінді шипажай
Мұнда келген адам бақты аралап, Алатаудың табиғатын тамашалап, көлде қайықпен де серуендей алады
Шипажайда дәстүрлі медицинамен қатар, халықтық медицина әдістері де қолданылатынын айта кеткен абзал
Шипажайда буын және омыртқа, жүрек, қан тамырлары, асқазан-ішек жолдары, тыныс алу органдары, гинекологиялық, урологиялық ауруларды, сондай-ақ тері ауруларын емдейміз
Шипажай бүгінгі заманға лайық медициналық аппараттармен жабдықталған.
Ванна қабылдау арқылы, балшық­пен, физиотерапиямен, инемен, ем-дәм терапиясымен, мануалды терапиямен, лазерлік терапиямен, сүлікпен және түрлі аутотренингтер арқылы емдеу жолдары қарастырылған
Ең басты ем-дом түрі ретінде Ақсай минералды суын пайдаланып келеміз
Бұл су асқазан, тері, буын ауруларында қолданылады
Сонымен бірге, бұл шипалы судан дайындалатын минералды ванналар ағзадағы биологиялық белсенді заттардың құралуына ықпал етеді
Сол арқылы ағзаның жұмысқа белсенділігі артады
Бұған қоса оттегімен, көмірқышқылымен, йод-броммен дайындалған емдік ванналардың да маңызы зор
Демалушыларға құйынды, гидро­гальваникалық ванналармен қатар суасты массаж сынды душ түрле­рін ұсынамыз
Сонымен бірге, шипажайда емдік балшық қолданылады
Бұл балшық арнайы Алматы облысы Нарынқол ауданындағы Тұзкөл көлінен әкелінеді
Тірек-қимыл аппараты, жүйке жүйесі, асқазан, құлақ, мұрын, тамақ және тағы да басқа ауруларға байланысты қолданылатын бұл балшық көпшілік арасында жоғары сұранысқа ие
Ал фитобардан емдік шөптерден әзірленген арнайы шайлар мен тұнбаларды ішуіңізге болады
Шипажайдағы ортопедиялық стоматология кабинеті заманауи протездеудің соңғы түрлерін ұсынып келеді
Сондай-ақ емдік уқалаудың көптеген түрлері қолданылады.
Демалушыларының салауатты өмір салтын сақтауын естен шығармаймыз
Сондықтан біздің шипажайда таңғы дене шынықтырумен айналысып, бассейнде жүзіп, топтарға бөлініп волейбол, теннис ойындарын ойнай аласыз
Мұнда демалушылар арасында шахмат, бильярд, дойбы турнилері де жиі ұйымдастырылып отырады
Тағы бір айта кетерлігі, Қазақстандағы ең алғаш бой көтерген «Алатау» гольф-клубы жұмыс істейді.
– Шипажайда демалу бағасын халыққа қолжетімді ету жолдары қарастырылған ба?
– Бүгіндері еліміздің көптеген ай­мақ­тарының кәсіподақтарымен байланыс орнатқанбыз
Мәселен, өткен жылдан бастап Маңғыстау облысындағы жұ­мысшыларға жеңіл­дікпен жолдама беріп жатырмыз
Эко­логиясы нашар аумақтарға өзіміз барып, жергілікті кәсіпорындармен сөйлесіп, кәсіподақтармен келісімдерге отырдық
Қызылорда, Шығыс Қазақ­стан облыстарындағы бірқатар мекемелерге бас сұғып, жеңілдікпен жолдама беру туралы ұсынысымызды жет­кіздік
Мұндағы біздің мақсат – мұнай-газ, ауыр металлургия және тағы да басқа өндіріс орындарындағы жұмыс­шылардың денсаулығын нығайту.
– Бүгінгі күндері еліміздегі шипажайлар жылдан-жылға өсіп келеді
Сіздіңше, бұл ішкі туризмнің дамуына қаншалықты ықпал етпек?
– Расында бүгін жеке меншік шипажайлар, емдеу-сауықтыру орталықтары жыл санап көбейіп келеді
Бұл қуантар­лық жайт
Дегенмен олардағы емдеу жол­дарының тиімділігі, жаңа ем-дом түрлері жайында басқа шипажайлар хабарсыз
Әркім өздігінше өз жұмысын жүргізіп жатыр
Шипажайлар туралы әлі күнге дейін заңнын жоқтығы қынжылтады
Мен еңбек жолымды хирург болып бастағанмен, 37 жыл шипажайлармен айналысып келе жатқан курортологпын
Сондықтан бұл мәселеге немқұрайлы қарауға болмайтынын түсінемін
Өткен жылы Сарыағаш шипажайының 50 жылдық мерейтойына барған едім
Мұнда байқағаным, жыл са­йын бой көтеріп келе жатқан жеке меншік шипажайлар саны көп екен
Алайда әлі күнге дейін ауызсу мәселесі мен кәріз жүйесі шешімін таппаған
Егер бұл шипажайлар бірігіп, бұл мәселені ортақ деп санаса көп жұмыстар атқарар еді
Бірақ бұл туралы алаңдап отырған ешкім жоқ
Сондықтан барлық шипажайлар мен емдеу-сауықтыру мекемелерінің басын қосатын бір ұйым қажет
Бұндай ұйым дүние жүзінің бүкіл елдерінде бар
Егер осы ұйым құрылса, шипажай өкілдері жиналып, шешімін таппаған мәселелерін алға тартып отырса нұр үстіне нұр болар еді
Сонымен бірге бұл ұйым арнайы нұсқаулық шығарып, шипажайларға белгілі талаптар тізбесін жасау керек.

Заман ілгерілеген сайын жаңа емдеу-сауықтыру тәсілдері де көбейіп келеді
Алайда қай ем-домның тиімді, қайсысы науқасқа пайдалы, зиянын таразылайтын, дәрігерлермен талқыға салу жағы кемшін түсуде
Әр шипажай өзінің тәжірибесімен бөлісетін арнайы орта әлі күнге дейін жоқтың қасы
Сондықтан осы мәселелерді реттеп, қадағалап, шипажайлардың басын қосатын ұйым құруды қолға алған абзал
Себебі бұл мәселе қараусыз қалса,  халықтың денсаулығына да, ішкі туризмге де кері әсерін тигізеді.
Соңғы кездері еліміздегі демалыс орын­дарынан гөрі шетелде демалып, емделу анағұрлым арзан деген пікірлерді жиі естіп жатамыз
Белгілі жүйе мен жоспар болмаған соң отандық демалыс орын­дарының бағасы қымбат болатыны рас
Егер біз өзіміздің отандастарымызға са­палы да қолжетімді қызмет көрсете алмасақ, біз әлемдік бәсекеге де төтеп бере алмайтынымыз анық
Сондықтан кейбір шипажайлар белгілі жоспар не бағдарлама құрмай, бір жылдың қаржысын жаздың үш айында жинап алуды мақсат тұтып, бағаны тым қымбат етіп қояды
Бұны да қадағалап отырған ешкім жоқ
Ал егер шипажайларға байланысты арнайы заң шығарылып, белгілі бір ұйым құрылса, онда сапалы қызмет те, баға мәселесі де өзінен-өзі шемімін табар еді.
– Әңгімеңізге рахмет!
Әңгімелескен 
Ақбота ИСЛӘМБЕК
