Өмірзақ Айтбайұлы,  академик, халықаралық “Қазақ тілі” қоғамының президенті: 
–  Ел Президентін сайлаудың Сіз үшін маңызы неде? Сондай-ақ жалпы халық өмірінде сайлаудың алар орны қандай?
– Мен үшін сайлаудың орны бөлек
Менің түсінігімде Президенттік  сайлау тәуелсіздік деген ұғыммен тікелей байланыс­ты
Ал тәуелсіздік біздің елдің әр азаматының  басты байлығы дер едім
Ал өзін тәуелсіз санайтын әрі өзіндік болмыс-бітімі қалыптасып, ойын саналы жеткізе алатын әр азамат өз елінде болып жатқан оқиғаларға ерікті түрде пікір білдіруі керек
Ал бұл оқиғалардың ішінде Президент сайлауының жөні тіптен бөлек
Өйткені бұл жерде ел тағдыры, жер тағдыры тұр
Ал бұған құлықсыздық танытқан жанды азат елдің азаматы деп атау қиын
Сондықтан сайлауға белсене қатысып, қалаған үміткеріне өз дауысын бергені жөн
Бұл – білікті де көргенді, ішкі мәдениеті қалыптасқан кез келген адамның  парызы деп білемін.
– Бұл сайлаудың бұрынғы сайлау­дан өзгешелігі неде деп ойлайсыз?
– Әр уақытта өткен сайлаулар­дың өзіне тән ерекшелігі бар
Өйткені қоғам өзгеше қалыптасып, заман түрленген сайын, сайлау формасында да ерекшеліктер болатыны сөзсіз
Ал биылғы сайлаудың рөлі тіптен бөлек
 Бұл сайлау Тәуелсіздіктің 20 жылдығымен тұспа-тұс келіп отыр
Егер тарихи өлшеммен қарасақ, қысқа ғана уақыт шығар, ал біздің елдің даму қарқыны деңгейімен қарасақ, бұл жиырма ғасырға татитын мерзім деуге келеді
Өйткені осынау аралықта біздің бұрын-соңды өңіміз түгіл, түсімізге кірмеген оқиғалар  болды
Көк байрақ талай мәрте күллі әлем  көгінде  желбіреді
Бұрын Қазақстанның есімін еміс-еміс қана естіген елдер бүгінде республикамызға  қызыға  көз тігіп отыр
Қазақстан ғаламдық ойлардың алаңына айналды
Бұл әлем өз мәселелерін талқылап, мәмілеге келетін мекенге айналып отырған  Қазақ  Елінің мәртебесін көрсетсе керек
Қала берді,  бұл қазақ үшін жанын беретін  тұлғалардың арқасында келген абырой деп  түсінген абзал
  Солардың ішінде мен үшін  Елбасы Нұрсұлтан Назарбаевтың орны ерек  екенін атап өткім келеді
Ең алғаш азат ел атанып, тұңғыш Президентімізді сайлаған тұста мен көзіме жас алдым
Маған бұл Тәңірдің сыйындай көрінді
Тәуелсіз қазақ елінің  әр азаматы дәл сондай күй кешті деп айта аламын
Қуаныштарын жасыра  алмады
Сол сәттегі қуанышым қойныма сыймай, тұңғыш Пре­зидентіміз Нұрсұлтан Әбішұлы Назарбаевқа арнап:
Сүйінші, халқым, сүйінші!
Ақ түйенің қарыны
Ақтарылар күн бүгін.
Ақ киіздің үстінен
Тақ табылар күн бүгін.
Біздің қазақ момынға
Бақ дарыған күн бүгін.
Ежелгі арман, үміті
Атқарылар күн бүгін.
Нұрсұлтан Назарбаевты
Хақ таныған күн бүгін!
Елімнің ерек Сұлтаны,
Бәйге бермес тұлпары,
Әуелеп ұшқан сұңқары,
Бүгінгі айтар сөз мынау:
Көптің күткен іңкәрі.
Жарқырай берсін халықтың
Арайлап атқан бұл таңы… –  деп басталатын жүрекжарды лебізімді білдірген едім.
– Елдің елдігі сыналар сағаттарға да санаулы күндер қалды
Кімге дауыс бересіз, аға?
– Сөз жоқ, қазіргі Елбасымыз Нұрсұлтан Әбішұлы Назарбаевқа дауыс беремін
Сындарлы сағат­тарда  елін сүріндірмей алып шық­қан азаматқа алдағы уақытта да ел тағдырын сеніп тапсыруға  бола­тындығына көзім жеткендіктен, осы қадамға саналы түрде барамын.
Сұхбаттасқан Д.ІЗТІЛЕУ
