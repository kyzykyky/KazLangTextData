Маған біреу «Қостанай өңірінде қандай қазақтың қайраткер де, аяулы қыздары бар?» деген сауал қойса, менің көз алдыма арамызда жүрген ақжарқын да қайсар мінезді Әсия Әйіпқызы Беркенова тұра қалады

Осынау ардақты жанды біліп, араласқаныма да біраз жылдың жүзі болды
Әрқашан да адалдықты, шындықты, тазалықты жоғары қоятын кісімен дидарласудың өзі бір ғанибет

Жақында айтыс өнерінде өзінің айшық­ты қолтаңбасымен дара­лан­ған тұлғамен ар­найы жүздесіп, өзі қыз­мет атқаратын «Өнер сту­дия­сында» әңгімелескен едік.
– Әсия Әйіпқызы, өзіңізді көп жылдардан бері білгеніммен, өткен өмір жолыңыз жайлы сыр тартып көрмеппін
Әңгімемізді осыдан бастасақ?
– Өзім Қостанай облысы қазіргі Әулие­­көл ауданына қарасты Сұлукөл деп ата­ла­тын елді мекенде туып өстім
Жалпы сөз өне­ріне құштар болып қалыптасуыма атам мен әкемнің де ықпалы болған секілді
Әкем өте сауатты, орысша білім алға­н азамат еді
Ресейде байдың тұқымы ретінде елден алшақ кетіп, сол жақта оқып, Ұлы Отан соғысына қатысып, пу­ле­метші болған
Ұлы Жеңісті Берлин­де қарсы алыпты
Өзі сөзге шебер, ақын, ортаның көркі атанған жігіт екен
Өйткені өнер де тұқым қуалайды деген бар емес пе? Ата демекші, менің Кәкімжан атам сауатты, өзінің қатарластарының арасында қазақтың кәдімгі қара домбырасын қолға алып, көптің алғысына бөленген асыл азамат еді
Сондықтан да оны айналасындағы қауым «Өлеңші Кәкімжан» деп атап кетіпті
Хиссаларды жатқа айтатын.
Мен кішкентай кезімде ауылдастарым: «Әсия, сенің сөз саптасыңа дейін атаңа тартқан» десетін
Сол кезде шыны керек, осы пікірді естігенде әжептәуір марқайып қалатынмын
Ал домбыра тартуды нағашы атам Жұмағали үйретті
Ол кісі де әнді әуелетіп салатын
Өзі домбыра да жасайтын, күмбірлете күй де шертетін
Жалпы менің үлкен бабам Бірке деген кісі де өз заманының алдыңғы қатарлы азаматтарының бірі болған
Өзі арабша өте сауатты, уақытына сай білімді жан-ды
Сол себептен де оның маңына жиналған замандастары көбіне оның ақыл-кеңесіне сүйенетін
Анам Ақтас та кәдімгі өнер десе ішкен асын жерге қоятын мінезді адам еді.
– Сізді зиялы қауымның ортасында жиі көремін
Әншілік қырларыңыз да кейінгі сіңлілеріңізге өнеге
Осы жайлы да баяндаудың орайы келген секілді.
– Біздің қазақ «Әке көрген оқ жонар, шеше көрген тон пішер» демей ме?! Аяулы анамның сызылта салған әндерін кішкентайымнан құлағыммен естіп, көкірегіме тоқып өстім емес пе
Әрине, өзімді мақтаудан аулақпын
Өнерімді бағалайтын құрбыларым мен сырлас достарым: «Әсия, ән айтуыңды тастап кетпе, сенің қабілетің кәдімгі кәсіби артистерден кем емес» деп қол­­паш­тап жатады
Соған қарағанда, орын­даушылық шеберлігім жаман емес секілді
Менің осы қырларымды білетін ағайын түрлі той-думан, басқа да айтулы кештерде қолқалап қоймаған соң амал­сыз екі-үш әнді орындап беретінім бар.
– Мектепте оқып жүрген кезде қазақтың Әсиясы қандай болды?
– Мен Әулиекөл ауданындағы Шоқан Уәлиханов атындағы қазақ орта мектебінің түлегімін
Осы білім ордасында менің алдымда да қаншама ұлты­мыздың марқасқа жігіттері оқыды
Олардың көбісі уақыт өте академик, кейбірі министр атанды
Бұл жерлес­те­рімнің атын атап, түсін түстеп жату артық секілді
Өзімнің бойымдағы табиғи дарынымды ашуға аталған мектеп ұжымы тікелей себепкер болды деп айта аламын
Әдебиетке деген құштарлығым да білім ордасының қабырғасында жүргенде оянды
Поэзияны сүйіп оқыдым
Тырнақ алды туындыларым да осы жерде жазылды
Қабырға газетінің редакторы болғаным да әлі есімде.
– Айтыс өнеріне келген жыл­­дарыңыз жайлы да әңгімелеп бер­сеңіз
Бұл кезеңдер де сіздің ғұмы­рыңызда ерекше орын алады емес пе?
– Өзіңіз осы сауалыңызбен маған сонау жалынды да ізденіске толы жастық шағыма саяхат жасатқалы отырсыз
Зия­лы қауымға белгілі, сонау 1980 жылдан бастап, қазақ елінде ежелден келе жатқан айтыс өнері қайтадан қолға алына бастады
Бірде мен сол уақыттағы ­Науры­зым аудандық мәдениет бөлімінің меңгерушісі, ұлтжанды азамат Есетай Қал­қаевқа жолығып, өзімнің атадан балаға мирас болып келе жатқан айтыс өнерін қолға алсақ деген ұсынысымды білдірдім.
Есекеңнің тарапынан бұл ойым қолдау тауып, айтыс жанданып сала берді
Сөз құдіретін ерте ұққан мен үшін 1984 жылдың да жөні бөлек
Өйткені осы кезеңде Алматыда Кенен Әзірбаевтың 100 жылдығында жерлесіміз әрі Қазақ­стан­ның халық ақыны Қонысбай Әбілевпен айтыстым
Дәл осы жолы жұлдызым жанып, жүлделі бірінші орынды жеңіп алдым
Менің ойымша, Мұхиттың 150 жыл­дығына орай Оралда белгілі айтыс ақыны әрі әнші Хатимолда ­Берді­ға­лиевпен және Астанада түркістандық Бекарыс ­Шойбековпен арадағы болған айтыстар айтыс өнерінің ең биік шыңы болған секілді.
– Қалың жұртшылық шымкенттік Әсел­хан Қалыбековамен түйдей құрдас екеніңізді жақсы біледі
Екеуіңіздің арала­рыңыздағы достық қарым-қатынаста­рыңыз жөнінде оқырмандардың білгені артық болмас.
– Бұл жаны ізгілікке толы ұлтымыз­дың аяулы қызымен мені киелі айтыс өнері жолықтырды
Ол екеуіміз бір жылы, бір күні туғанымыз да рас
Оның жастық шағы Оңтүстік Қазақстан облы­сының қазіргі Отырар ауданының маңын­да өтті
Біздің өмірге, өнерге деген көзқара­сымыз да бір жерден шы­ғады
Жердің шал­ғайлығына қара­мас­тан мынау тір­шіліктегі барлық қуа­ныш­ пен қайғыға ортақтасып келеміз
Әселхан менің Қостанайда өткен бірнеше мерейтойлық кештеріме де қа­тысып, жырдан шашу шашты
Мен де ұлтымыздың ұйытқысы болып отыр­ған шырайлы Шымкенттегі оның шаңы­рағының асыға күтер қонағына айналдым
Меретойларында тебірене сөз сөйлеп, жиналған қауымға ұлағатты сөздерімді арнадым.
– Өзіңіз өткен жылдарда айтыс өнеріне байланысты кең байтақ респуб­ликамызды араладыңыз
Сол уақыттарда ғұмырлық серігіңіз Табылды ағамыздың қамқорлығын да көрген боларсыз.
– Шаңырағыңда ынтымақ, ырыс-береке болмаса, әйел затының бағы да жанбайды
Өмірде жолы да болмайды
Отағам Табылдыға өз басым шексіз ризамын
Тағдырым осындай азаматпен жолықтырғанына бақыттымын
Онымен әу баста Алматыдағы Қыздар педагогикалық университетінде оқып жүрген кезімде танысып, көңіліміз жарасқан соң, отау көтерген едік
Сөйтіп, мен Орал өңіріне келін болып түстім.
Екеуміз Құдай берген үш пер­зентімізді тәрбиелеп өсірдік
Ұлда­рымызға келсек, Айбек-әскери қызметте, полковник
Аян-сараптамашы
Қызымыз Айгүл Қостанай мемлекеттік университетінде заңгер
Келіндеріміз Айгүл мен Назгүл тағылымды тәрбие көрген жердің қыздары
Біз алтын асықтай бес немере сүйіп отырған бақытты ата-әжеміз
Жалпы өзім халықтың көз алдында жүрген ақын болғаныммен, үйде қарапайым ғана әйелмін
Шаңырақтың иесі де, пірі де отағасы деп есептеймін.
– Сіз жазба ақын ретінде де көпке танымалсыз
Сонымен қатар қазір Қос­танай мемлекеттік университетінің жанындағы «Өнер студиясын» басқа­расыз
Осы жайлы да бірер сөз.
– Жоғарыда поэзияға жастайымнан құштар болғанымды айттым
Құдайдың маған берген сыйы шығар, қалыптаса келе айтыс ақыны болумен қатар өлең жазуды да дағдыға айналдырдым
Өлеңдерім бірқатар басылымдарда жарық көрді, кітаптарға да енді
Өлең жазу көңіл-күйге байланысты
Шабыт келген кезде көкейде жүрген ойларым ақ қағаз бетіне жыр болып төгіледі.
Ал Ахмет Байтұрсынов атындағы Қос­танай мемлекеттік университеті жанындағы «Өнер студиясын» жетек­шілік еткеніме де біраз жылдың жүзі болды
«Бұлақ көрсең, көзін аш» демек­ші, өңірдегі дарынды бозбалалар мен бой­жеткендердің сахнада жар­қырап көрі­нулеріне қолдан келген қамқор­лы­ғымды жасаудамын
Өзім жетпеген биікке солар көтерілсе екен деп армандаймын.
– Әңгімеңізге рақмет!
Әңгімелескен 
Оразалы ЖАҚСАНОВ, 
Қазақстанның Құрметті журналисі
Қостанай
