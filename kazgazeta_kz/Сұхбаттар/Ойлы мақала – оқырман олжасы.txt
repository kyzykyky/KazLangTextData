Ақпараттық кеңістік: «Баспасөз – 2013» (Орайы келген әңгіме)
Таяуда «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин «Хабар» телеарнасының «Көзқарас» бағдарламасына қатысып, қазақ баспасөзінің бүгіні мен болашағы тақырыбы төңірегінде өз пікірін ортаға салды
Бағдарлама жүргізушісі Ирак Елекеевпен болған сұхбаттың жазбаша нұсқасын оқырман назарына ұсынып отырмыз.
Ирак Елекеев: – Әйгілі француз қол­басшысы Наполеон Бонапарт «4 дивизияң болғанша, 4 газетің болсын» деген екен
Осы ретте халықтың мұңын мұңдап, жоғын жоқтап жүрген қазақ баспасөзінің бүгінгі жағдайы қалай, келешегі қалай болмақ?
Жұмабек Кенжалин: – Бұл мәселеге біз салыстырмалы түрде қарауымыз керек
ХХ ғасырдың алғашқы жиырма жылындағы қазақ баспасөзі қандай болды, одан кейінгі кеңестік кезең кезіндегі қазақ баспасөзі қалай дамыды, ХХІ ғасырдағы қазақ баспасөзі қалай өріс тауып отыр деген сауалдар бой көрсетеді
Міне, әңгімеге осы тұрғыдан қарасақ, қазақ баспасөзінің бүгінгі деңгейі, оның даму көкжиегі айқындала түседі.
ХХ ғасырдың алғашқы жиырма жылы Алаш арыстарының «Қазақ» «Айқап», «Алаш», «Сарыарқа», «Бірлік туы», «Тұрмыс», т.б
басылымдарын шығарған кезі
Ахмет Байтұрсынов, Міржақып Дулатов сынды ұлт зиялыларының газеті сол дәуірдегі халық санасын оятуға бағытталған дала қоңыраушысындай болды
Олардың жазған мақалалары, баспасөз беттерінде көтерген мәселелері иненің жасуындай болса-дағы елдік санаға әсер етті
Ал Қазан төңкерісінен кейінгі еліміздегі бұқаралық ақпарат құралдарының жұмысы, әдіс-тәсілдері кеңестік жүйенің келуімен соған қарай бейімделді
Моноидеология үстемдігін құрды
Ол – түсінікті жағдай… Ал елімізде Тәуелсіздіктің жариялануы ақпарат құралдарының ішінде, әсіресе, қазақ баспасөзі ХХ ғасырдың алғашқы жиырма жылындағы дәстүрді қайта жаңғыртты
Елге жариялылық келді
Осы кезде халық өзінің баспасөзін емін-еркін пайдаланды
Мен сол жылдары «Халық кеңесі» газетінің бас редакторы едім, сіз Жоғары Кеңестің депутаты болдыңыз.
Ирак Елекеев: – Сол кезде «Халық кеңесі» газетін қызығып оқитын едік біз.
Жұмабек Кенжалин: – Жоғары Кеңестің жаңа дәуірдегі жұмыстары, саяси сайыс алаңындағы пікірлеріңіз сөзбе-сөз басылып жатты ғой.
Ирак Елекеев: – Бүгін сол газетті неге қайта шығармаймыз?
Жұмабек Кенжалин: – Әр нәрсенің өзінің бір тарихи функциясын атқаратын кезеңі болады
Ол – қайта жаңғыру кезеңі, демократиялық дүмпу кезеңі болды ғой
«Халық кеңесі» газеті өзіне жүктелген сол кездегі тарихи функциясын абыроймен атқарып шықты
Мұны солай түсіну керек.
Ал енді соңғы жиырма жылда халықтың шер-мұңын ақтаратын мінберге айналған басылымдар жұрт сүйіп оқитын дәрежеге жетті
Оның бәрі, әрине, Қазақ елінің әлемдік қауымдастықтағы салтанатымен, егемендігіміздің тамырын терең тартуымен байланысты
Егер де әлем елдері қазақ халқын бұрын Кеңестер Одағының ғана атымен танып білсе, қазір бізді өз азаттығы бар ел, дербес мемлекет ретінде мойындады
Бұл үрдісте бұқаралық ақпарат құралдарының да елеулі үлесі бар деп есептеймін.
Қазіргі таңда газет-журналдар тек қана қағаз жүзінде емес, интернеттегі электрондық нұсқаларымен де шығарылатын болды
Соның арқасында баспасөз өнімдері бүгінде бүкіл дүниежүзіне таралып жатыр
Кешегі Лондон олимпиадасы кезінде біздің газеттер мен журналдардың өтімділігі, электрондық нұсқаларындағы сайт парақшалардың оқылу көрсеткіші, олимпиадашыларымыздың жеңісіне жұрттың үн қатуы бұрын-соңды болмаған жағдайға жетті
Міне, бұл қазақ бұқаралық ақпарат құралдарының еліміздің бүгінгі жасампаз қимылына қосып отырған тарихи үлесі деп айтуымызға болады.
Ирак Елекеев: – Бүгінгі күнде өзіңіз басқарып отырған «Қазақ газеттері» ЖШС-на қарасты басылымдардың жағдайы қалай?
Жұмабек Кенжалин: – Нарықтық экономиканың жойдасыз қылбұрауы басталған кезде Елбасының тікелей тапсырмасымен кезінде ел руханиятына зор үлес қосып, оқырмандардың жансерігіне айналған басылымдардың басы біріктіріліп, «Қазақ газеттері» акционерлік қоғамы құрылды
Елбасының бұл пәрмені қазақ баспасөзінің нарық қыспағынан аман шығуына үлкен септігін тигізді
Бүгінде «Қазақ газеттері» ЖШС-ның жұмысы Елбасының, мемлекеттік басқару жүйелерінің ұдайы назарында келе жатыр.
«Қазақ газеттері» ЖШС-ның құрамында «Ана тілі», «Экономика», «Мысль», «Ақиқат», «Үркер», ұйғыр тілінде шығатын «Уйғур авази» басылымдары бар
Бұл басылымдардың өз тақырыптары мен өз аудиториясы қалыптасқан.
«Ана тілі» газеті тіл және руханият мәселелерін көтеретін болса, «Экономика» газеті экономикалық тақырыптағы мәселелерді жазатын ана тіліміздегі тұңғыш шығып келе жатқан жалғыз газет
Ұйғыр ағайындардың сүйікті газеті «Ұйғур авази» да біздің серіктестік құрамында
Бұл басылымдардың Бас редакторлары елімізге белгілі, білікті журналистер Самат Ибраим, Ахас Тажутов, Мухтаржан Жумаров
Тоқсан жылдық тарихы бар «Ақиқат», «Мысль» журналдары зиялы қауымның ой-пікір алмасып, ғылыми мәселелерді терең толғайтын мінберіне айналды
«Ақиқат» журналына белгілі ақын Аманхан Әлім жетекшілік етеді
Ал «Мысль» журналына белгілі саясаттанушы, қоғам қайраткері Сейдахмет Құттықадам қол қойып отыр
Жастар мен жасөспірімдер аудиториясына арналған басылым – «Үркер» журналын жазушы, «Алаш» сыйлығының иегері Қуандық Түменбай басқарады
Бүгінгі таңда бұл газет-журналдарды халықтық басылымдар ету бағытында нәтижелі жұмыс жүргізіліп жатыр
Содан кейінгі мәселе басылымдардың барынша бұқаралық сипат алуына күш салу
Осы мақсатта басылым журналистері ел-елге, жер-жерге шығып, таралым мәселесімен айналысуда.
Ирак Елекеев: – Таралым мөлшерін көбейту де қаржыландыруға байланысты ғой
Бұл шаруа Сіздерде қалай шешілуде?
Жұмабек Кенжалин: – Негізгі құ­рылтай­шымыз Қазақстан Республи­касының Мәдениет және ақпарат министрлігі болғандықтан да, біз жылма-жыл тиісті қаражаттардың есеп-қисабын министрлікке үйлестіріп беріп отырамыз
Басылымдар тек қана мемлекеттің қаражатына қарап қалмай, нарық заманына байланысты қаржыландырудың өзге де тетіктерін табуға ұмтылады
Атап айтар болсақ, баспасөзге жазылу мен жарнамалық-ақпараттық материалдар беруден, тиісті жоба-жоспарларды жүзеге асырудан түсетін қаражат мөлшеріне сай көптеген жұмыстар жасалады
Бұл бағыттағы жұмыс нәтижесіз емес
Шүкір, еліміздің экономикалық қуатының өсуінің нақты көрінісін біздің Серіктестіктің жағдайынан да байқауға болады.
Ирак Елекеев: – Мен «Қазақ басы­лымдарының таралымы аз» деген пікірді көп естимін
Бұған кім кінәлі?
Жұмабек Кенжалин: – Бұл жерде кінәліні іздеудің қажеті жоқ деп ойлаймын
Таралымды көбейту үшін жұмысты дұрыс ұйымдастыра білу керек
Қазір заман басқа
Бұрынғы кеңестік кезеңдегідей тек қана газет шығарып, оны партия мен кеңес органдары таратады деп қарап отыруға болмайды
Басылымдардың таралымын көбейту өзімізге байланысты
Газетті қызықты етіп шығару, оқырмандарға уақытылы жеткізу, көптеген жоба-жоспарларды ойлап табу, белгілі-беделді азаматтарды автор ретінде тарту, оларға мінбер ұсыну нақты таралымға әсер етеді
Екіншіден, газеттің өз оқырмандарына уақытылы жетуіне тоқталсақ
Апталық газеттердің бәрі бұрын тек Алматыдан шығып, содан кейін республикаға тарайтын
Ол сонау Маңғыстауға, Оралға, Атырауға жеткенше бір апта немесе он күн өтетін
Осы мәселені оңтайлы шешу үшін 25 жылға жуық тарихы бар, жұрт сүйіп оқитын «Ана тілі» газетін Алматыда ғана емес, енді Ақтөбеден де бастырып отырмыз
Бұл оқырмандарымыздың саны мол еліміздің батыс аймақтары үшін өте тиімді болды
Өйткені, газет шыққан күні оқырмандарына жетеді
Авторлар өздері көтерген мәселені ертеңінде қолына ұстап оқып отырады
Міне, бұл да таралымды көбейтудегі сөз бен істің нақты бірлігі деп есептеуімізге болады.
Ирак Елекеев: – Осыған байланысты қандай тақырыптарды көтеріп жүрсіздер? Әр газет-журналдың өз тақырыбы бар ғой?
Жұмабек Кенжалин: – «Қазақ газет­тері» ЖШС-ға қарасты басы­лымдардың аты айтып тұрғандай, әрқайсысының өзінің жүйелі, жоталы тақырыптары бар
Тақырып болғанда біз «олай екен, былай екен» дейтіндерді, көшеден естігеннің бәрін жиып-теріп жариялай салмаймыз.
«Ана тілі» газетінің негізгі тақырыбы – руханият, тіл мәселелері
Бұл тақырыпты көтергенде де митингілік сарында емес, тілге қатысты тұжырымдамалық міндеттерді жүзеге асырудың кешенді жоспарларын басшылыққа аламыз
Көп нәрсені айқайламай, кеуде ұрмай-ақ ақылмен, парасатпен жүзеге асыруға болатынына көпшіліктің көзі жетіп келеді
Айталық, «Қазақ емес, қазақтан былай емес» айдарымен беріліп жүрген шағын мақалалар көп нәрсені аңғартса керек.
Елбасы Жалпыға Ортақ Еңбек Қоғамын құру туралы үлкен бастама көтерді
Осыған орай Серіктестікке қарасты басылымдар өздерінің атқаратын жұмыстарының бағыт-бағдарын белгіледі
Ақпараттық насихат жұмыстарын, еңбекке қатысты әртүрлі тақырыптарды оқырмандарды қызықтыратындай етіп бере білуіміз керек
Баршаға мәлім белгілі жайттарды қайталай беретін болсақ, онда оқырмандарды жалықтырып та жіберуіміз мүмкін
Сондықтан еңбек қоғамын құру бастамасына қатысты тың тақырыптарды іздестіріп, жаңа айдарлар ашып, сирек мамандық иелерін насихаттап келеміз
«Еңбек етпеген ішіп-жемейді» деген қанатты қағидат бар ғой
Соны жүзеге асырудың нақты астарына бойлап, осы мәселені елге қалай жеткізу керек? Осы төңіректе көптеген авторларды тартып, дөңгелек үстелдер, сыр-сұхбаттар ұйымдастырылып, оқырмандардың өз көзқарастары да жарияланады
Сондықтан бұл мәселеде әр газеттің жеке мінбері бар
Басылымдар бірін-бірі қайталамайды
«Ақиқат» пен «Мысль» зиялы қауымға, оқымысты әлеуметке арналғандықтан, олар осы тақырыптарды кеңінен толғайды
«Экономика» газетінде елге қажетті мамандықтардың қадір-қасиетін арттыратын, ой салатын мақалалар беріліп жатады
«Үркер» журналы мектептің жоғары сынып оқушыларына өздерінің болашақ мамандықтарын таңдауларына бағыт-бағдар береді
Осы төңіректе ұстаздардың, білікті азаматтардың ой-пікірлері және де балғын балалардың өздеріне де мінбер береміз.
Ирак Елекеев: – Неге орыс басылымдары көп те, ал қазақ басылымдары аз?
Жұмабек Кенжалин: – Бұл мәселеге сан мен сапа тұрғысынан қарауымыз керек
Бүгінгі шығып жатқан қазақ басылымдары оқырмандардың талғамына сай болуы қажет
Қазір бізде газет-журналдардың түрі көп қой
Базарда, көлікте оқылатын газеттер бар, зиялы қауым оқитын газеттер, сондай-ақ жалпы әлеуметке арналған газеттер бар
Оқырмандарына ойлы, дәнекті материалдар ұсынып, тарта білетін болса, ол газет таралымына да тікелей әсер етеді
«Газеттің өзі бір күндік, сөзі мың күндік» делінетіні сондықтан.
Қазақ басылымдарының дәл бүгінгі мақсаты – халықты елдік мұратқа үндеу, оның мұңын мұңдап, жоғын жоқтайтын тақырыптарға бару, шалғайда жатқан ауылдың мәселесінің шешілуіне атсалысу
Елбасы Үкіметке шағын қалаларды дамыту туралы арнайы тапсырма берді
Сол шағын қалаларда тұрып жатқан азаматтардың тыныс-тіршілігі қалай? Әлеуметтік мәселелері қалай шешілуде? Бұл тақырыптарды қазақ басылымдары жаны ашып, дендеп жазбағанда кім жазады? Сондықтан шемішке шағып отырып, көңіл оңай аулайтын газеттерден гөрі осындай тақырыптарды көтеретін газеттердің бағы ашылса екен дейміз.
Ирак Елекеев: – Қазақ басылымындағы экономика тақырыбын өзіңіз мемлекеттік тілде көтеріп жүрсіз
Сіздерде осы тақырыпқа жазатын журналистер бар ма? Олардың сапасы қандай?
Жұмабек Кенжалин: – Белгілі бір салаға бейімделіп жазатын журналистерді дайындау туралы мәселені көптен бері айтып келемін
Біз журналистика мамандықтарында оқитын жастарды екінші курстан бастап экономика, заң және т.б
салаларға жазатындай тәрбиелеп, кәсіби тұрғыда мамандандыруымыз керек
Жоғары оқу орнын бітірген, қолында дипломы бар мамандарды сұрыптап, електен өткізіп қарағанда, солардың ішінде экономика сынды күрделі тақырыпқа жазатындар ілеуде біреу
Сондықтан біз оларды жұмыста қайта тәрбиелеп жатпас үшін, студенттер оқу оқып жүрген кездерінде алғашқы курстардан-ақ осы салаға қарай бейімделе бастауы керек
Ал қазір керісінше
Жоғары оқу орнынан келген жас журналистке тақырып таңдау, жазу-сызу әліппесін қайтадан басынан бастап үйретіп жатырмыз.
Ирак Елекеев: – Сіздерде еңбек ететін журналистердің әлеуметтік жағдайлары қалай шешілуде?
Жұмабек Кенжалин: – Әлеуметтік жағдай бұл үлкен бір мәселе
Дәл қазір 100 пайыз шешілді деп айту қиын
Бірақ, дегенмен бұл шаруа да назардан тыс қалып жатқан жоқ
«Қазақ газеттері» ЖШС-ға қарасты басылымдар журналистерінің әлеуметтік мұқтаждығын шешу жөнінде бағдарламалық құжаттар әзірлеп отырмыз
Оны әрбір редакцияда талқылап, журналистердің тұрмыс жағдайы мен демалысы, олардың кәсіби біліктілігін арттыру бағытында қолға алатын кезек күттірмес шаруалар бары рас
Оны жасыра алмаймын
Қолға алған мәселенің шешім табарына үміттімін.
Ирак Елекеев: – Сізді қоғамда болып жатқан қандай мәселе ойландырады?
Жұмабек Кенжалин: – Бұл әңгімеге өзіміздің мамандығымыз тұрғысынан қарайық
Ол – қазіргі таңда баспасөз саласына келіп жатқан жас журналистердің білімге деген құштарлығын арттыру мәселесі
Өйткені кейбір жас журналистер материалды жазған кезде мақаласының не басы, не аяғы жоқ, өзінің не жазып отырғанын білмейтін жағдайлар да болады
Жоғары білімі бар деген табақтай дипломын әкеледі, ал мақала жазуға тапсырма берген кезде жазғаны көңіліңнен шықпай жатады
Сондықтан жас маманның біліктілігін жетілдіру, олардың білімге деген құштарлығын ояту төңірегінде ерінбей, жалықпай жұмыс жасау керек
Екіншіден – қазір жастардың едәуір бөлігі интернетті көбірек пайдаланып, газет, кітап оқуды азайтып алды
Соның салдарынан олардың көзқарастарында ақпарат алмасудың электрондық нұсқасымен шектелушілік басым
Адамның білімі, интелектуалдық даярлығы мол болса жеткіншектер арасын жайлап бара жатқан бойкүйездік пен қатыгездік, масылдық пен мәңгүрттік, бейбастық пен пәтуасыздық азаяр ма екен деп ойлаймын
Интернеттегінің бәрі алтын емес
Соның ішінен іріктеп керек-керегін ғана теріп алып отырып, тиістісін ғана кәдеге жарата білуі керек
Біз өзіміздің күнделікті жұмысымызда әріптестерімізге, жастарымызға осы мәселелерді айтып отырамыз
Және оны айтудан шаршамаймыз!
Ал ең бастысы қоғамға пайдасы тиер материал жазу – қаламгер мұраты болуы тиіс
Демек, «Ойлы мақала – оқырман олжасы» деген өлшемнің нақ жүзеге асатын тұсы, міне, осы! Олай болса, бұл өлшемнің биігінен көрінген әр басылым оқырманның жансерігі деген мәртебелі атақты иеленгені!
Ирак Елекеев: – Сіздің ойыңызша, жалпы болашақта газет болмай қалуы мүмкін бе?
Жұмабек Кенжалин: – Менің пайымдауымша, қағаз түріндегі газет-журнал алдағы 15-20 жыл бағдарында да өз маңызын жоғалтпайды
Ал енді интернет деген бүкіл ғаламды жайлаған, бүкіл ғаламмен бізді үн қатыстырған дүние ғой
Оған енді шекара жоқ, дамып кете береді.
Ирак Елекеев: – Уақыт шектеліп қалды
Біздің көрермендерге, өзіңіздің оқырмандарыңызға не айтасыз?
Жұмабек Кенжалин: – Әр маман­дықтың өзінің бір науқаны болады ғой
Диқандар күзде егін жинап, көктемде тұқым себетіні сияқты, бізде күз айында баспасөзге жазылу науқаны басталды
Баспасөзге жазылу жыл бойы жалғасқанымен, осы күз айлары бұл жұмыстың нағыз қызатын шағы
Сон­дықтан халықпен емін-еркін пікір­лесіп, өзіміздің айтар ойымызды білдіріп, кеңінен әңгімелесетін айларымыз келді
Сол себептен бүгінгі әңгімені пайдалана отырып, «Қазақ газеттері» жауапкершілігі шектеулі серіктестігіне қарасты басы­лымдарға жазылып, жанашырымыз болыңыз дегім келеді.
