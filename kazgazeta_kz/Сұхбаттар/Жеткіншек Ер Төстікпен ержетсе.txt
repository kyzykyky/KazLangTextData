Темірхан Тебегенов, Абай атындағы ҚазҰПУ-дың қазақ әдебиеті кафедрасының меңгерушісі, профессор:
1
2011-2020 жылдарға арналған Тілдерді дамыту бағдарламасына қандай ұсынысыңыз бар?
– Бұл – өте қажетті бағдарлама
Әлем елдерінің тәжірибелеріне сүйенсек те, мұндай бағдарламалардың қабылданғаны дұрыс
Мен бұл бағдарламада мынадай мәселелер қамтылса деп ойлаймын:– «Отбасылық кітапхана» байқау­ларын, яғни қазақ кітаптарын пайдалану жөнінде диаспора өкілдерінің арасында байқау өткізу керек
Себебі қазақ кітабы әрбір қазақстандық отбасының төрінде тұруы тиіс;
– шетелдермен бірлескен Қазақ-Американ, Қазақ-Британ сынды ха­лықаралық оқу орындарында, шетел компанияларында, банк жүйесінде ісқағаздарының мемлекеттік тілде жүргізілуін, әр күні таңертең осы орындарда міндетті түрде Әнұранымыздың шырқалуын талап етуіміз керек
Айталық, біздің университетте таңертеңгі сабақ міндетті түрде Әнұранымызды айтудан басталады;
– Әділет министрлігі Конститу­циямызды негізге ала отырып, әр мекемелердегі заңгерлерге нұсқау беру керек деп ойлаймын
Яғни заңгер қазіргі атқарып жүрген жұмыстарымен қатар сол мекемедегі мемлекеттік тілдің жағдайына да жауап беруі тиіс;
– жаңа Әнұранымыздың мәтінінің қазақ тілінде айтылуын қадағалауымыз керек
Өйткені кейбір мекемелер еш­қандай негізсіз Әнұранның орыс ті­ліндегі мәтінін де пайдаланып жүр;
– қазіргі ақпарат заманының талабын ескеріп, телебағдарламалардың барлығы негізінен қазақ тіліне көшуі тиіс
Орыс тіліндегі хабарлардың мөлшері көп болғанда 15-20 пайыздан аспағаны жөн;
– халыққа танымал орыстілді газет-журналдарды атауынан бастап, мазмұнына дейін екі тілге көшіру керек
Яғни олар да мемлекеттік тілдің қанат жаюына атсалысуы тиіс;
– Елбасының тікелей ықпалымен жүзеге асып жатқан «Мәдени мұра» бағдарламасының жетістіктерін барлық ғылым саласы бойынша оқу бағдар­ламасына енгізуіміз қажет;
– телеарналарымызды жаулап алған шетел фильмдерінің орнын басатын қазақы кино, телесериал жасауды қолға алуымыз керек
Бұл ұрпақ санасының ұлттық психологиядан көмескі тар­туы­ның алдын алады
Қазақы кино түсіруге қазақтың көркем әдебиетіндегі кейіпкерлер Ер Төстік, Керқұла атты Кендебай, Қобыланды батыр, берісін айтсақ, Бауыржан Момышұлы, Қасым Қайсенов сынды батыр ұлдарымыздың өмірі сұранып-ақ тұр емес пе?!
2
Бағдарламаны іске асырудың нақты нендей тетіктері бар деп ойлайсыз?
– Мемлекеттік басқару әкімшілік орын­да­рының бірінші, екінші басшылары заңдық жүйеде әр мекемедегі заңгерлермен бірлесіп, мемлекеттік тілдің өркен жаюына ықпал етіп отыру керек
Тіл басқармаларының құзыретін де көтергеніміз дұрыс
Жалпы, қазіргі «Тілдер туралы» Заңда мемлекеттік тілмен қосарланып басқа тілдер де жүреді
Сондықтан мемлекеттік тілдің айрықша қызметін ескере отырып, «Мемлекеттік тіл» туралы жеке Заң қажет
Бұл заңның жасалуына Қазақстан халықтары Ассамблеясы мұрындық болуы тиіс.
3
Мемлекеттік тілдің дамып-өр­кендеуіне жеке өз тарапыңыздан қандай үлес қостыңыз?
– Қазақша ойлау, қазақша сөйлеу – менің өмірлік ұстанымым
38 жылдық ұстаздық өтілімде, кезінде комсомол ұйымының жетекшісі, партия ұйымының жетекшісі болған уақытта да, жалпы, әрқандай орында қазақша сөйледім, ісқағаздарын қазақша толтырдым
1989 жылы құрылған халықаралық «Қазақ тілі» қоғамының Қызылорда облысын­да­ғы құрушысы болдым
Жоғары оқу орындарында «Шетел әдебиеті тарихы­ның» қазақ тілінде өтілуін талап етіп, ақыры сол пәннің типтік бағдарламасын жасадым
Республикалық жоғары оқу орындары осы пәнді қазір сол типтік бағдарламаның негізінде оқытады
Сонымен қатар «Әлем әдебиеті», «Шетел әдебиетінің тарихы» деген оқу құралдарын дайындап, қолданысқа енгіздім
«Арыс» баспасынан шыққан сол оқу құралдары ЖОО-да әлем әдебиеті мұраларының қазақ тілінде оқытылуына септігін тигізіп жатыр
«Қазақ және әлем әдебиеті» журналы арқылы аударма саласына да өз үлесімді қосып келемін.
Әзірлеген Біләл Қуаныш
