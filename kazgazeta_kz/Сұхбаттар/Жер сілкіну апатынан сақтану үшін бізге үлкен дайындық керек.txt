Таңатқан Абақанов, 
Қазақстан Республикасы Білім және ғылым министрлігі Сейсмология институтының директоры, техника ғылымдарының докторы,  академик, жер сілкіну жөніндегі ЮНЕСКО-ның сарапшысы: 
–Таңатқан Досқараұлы, Жапонияда зілза­ла мен цунамидің қатар келуі – алапат апатқа ұшыратты
Жер сілкінісінің мұндай құбылысының болу себебін сөз басында айта кетсеңіз…
– Салыстырмалы түрде айтар болсақ, осы біздің өткен ғасырдың аяғы мен мына ғасырдың басы әлемдік жер сілкінісінің үдемелі уақыты болып отыр
Өздеріңіз көріп отырсыздар, бас-аяғы он жылдың ішінде бірнеше елдерде үлкен жер сілкіністері болып өтті
Тек бертінде болған жер сілкіністеріне тоқталар болсақ, мәселен, 2004 жылы Индонезияда болған жер сілкінісінен бір деректерде 240 мың адам, кей деректер бойынша 300 мың шамасында адам апаттың зардабын шекті
Ал Қытайдың Cичуань аймағында 2008 жылы болған жер сілкінісінің күштілігі соншама, басында екі-үш мың адам табиғи апат құрбаны болды делінді
Кейін 10 мың адамның өлгені, 69 мың адамның зардап шеккені белгілі болды
Одан кейін Индонезияның Суматра аралына жақын аймақта Тынық мұхитында аралға 40 шақырым жерде үлкен жер сілкінісі болды
Оңтүстік Америка елдері – Перу, Чили елдерінде болған жер сілкіністері де қай тұрғыдан алғанда зор шығындар алып келгені белгілі
Ал мынау соңғы Жапониядағы болған жер сілкінісінің магнитудасы 8,9 болса, ошағының күші 11, 12 балға дейін жетіп отыр
Жалпы алғанда, Жапонияның сейсмолог-ғалымдары он жыл бойы болжау жүргізіп, жақын арада Токионың маңында жер сілкінісі болып қалатынын бағамдап отырған болатын
Бірақ олардың пікірі бойынша, жер сілкінісі мұхитта емес, құрлықта, яғни төрт аралдың бірінде болуы ықтимал деп топшыланған
Ал мына алапат жер сілкінісі аралдан 130 шақырым жерде мұхитта болды
Тереңдігі 25 шақырым болған мұхиттық жер сілкінісі апаттың айтып келмейтінін тағы бір дәлелдеді
Негізі, 5 мыңға жуық сейсмикалық станциясы бар Жапония құрлықтағы ахуалды бақылап отырған болатын
Бірақ жер сілкінісінің орталығы мұхитта болуы себепті олар бұл жер сілкінісінің нақты күшін болжай алмай қалды
Себебі сейсмикалық станцияларды су бетіне қою қиын
Дегенмен жапон сейсмологтары жер сілкінісінен кейін болғалы тұрған цунамидің болатынын халыққа хабарлап үлгерді
Ол толқын жер сілкінген ошақтан өте тез жылдамдықпен келе жатқан болатын (Цунами деген судың толқыны, жер сілкінген кезде су кері шегінеді де, қайта үдемелі тұрғыда көтеріліп, үлкен толқын шығады)
Оның биіктігі он метрге дейін барды
Бұл цунами жарты сағаттың ішінде Жапония аралдарының жағалауына жетті
Оның зардаптарын теледидардан өздеріңіз де көрдіңіздер ғой
Менің маман ретінде айтарым, Жапония халқы – алапат жер сілкінісімен арпалысып, оған бейімделіп үлгерген қайсар халықтың бірі
Біздіңше, жер сілкінісіне олар аз шығынмен төтеп берер еді
Олар оған дайын еді
Бірақ артынша іле-шала келген цунами мен «Фукусима-1» атом электор станциясының жарылуы әліптің артын алуға мүмкіншілік бермеді
Әйтпесе, цунами болғалы тұрған жағалаулардан халық жаппай көшірілген болатын
Бұл жер сілкінісіне адамдар психологиялық-моральдық тұрғыда дайын болған
Жалпы, бізге бұл халықтың сейсмикалық қауіпке көзқарасы, сейсмикалық төзімді құрылыс жасау бағытын біздің елге де үлгі ретінде алу керек
Жапонияда қазір жер сілкінісін қабылдап, оны сейілтетін ғимараттар бар
Ал сейсмикалық зерттеу орталықтары бұл елдің әр қаласында бар десе болады
Ол жерде халықты жер сілкінісі болған жағдайда қалай қимылдау керек екенін үйретеді
Психологиялық-моральдық тұрғыда халық дайындықтан өтеді.
– Бұл жер сілкінісінің біздің елдің аумағына тектоникалық және экологиялық әсері болды ма?
– Бұл жер сілкінісі тікелей Қазақстанға әсер етуі мүмкін емес
Себебі соңғы жер сілкінісі құрлықтық емес, мұхиттық жер сілкінісі болатын
Негізінен ал­ғанда, қазіргі кезде жер сілкіністерінің көбі мұхит пен құрлық шекарасында болып отыр
Елімізде мұхиттық жер сілкінісі мен цунами болу ықтималдығы аз
Тек қана Каспий маңы ойпатында жер сілкінісі болса, цунами туындауы мүмкін
Әрине, Құдай одан бетін әрі қылсын! Ал Жапонияда атом электр станциясында болған апаттан кейін орын алған шамадан тыс радиацияның таралуына келсек, бізге қорқатындай ештеңе жоқ
Қазіргі кезде Ресей Федерациясының Қиыр Шығысында мамандар күндіз-түні бақылау жүргізіп, ол жерлерде радиациялық қауіптің жоқ екенін мәлімдеді
Екіншіден, елімізде радиациялық қауіп тудырып, төтенше жағдай қалыптасатындай кәсіпорындар, мекемелер жоқ.
– Қазіргі кезде елімізде табиғи жер сілкіністері кездеспейтін аймақтарда жер сілкіністері болу фактілері кездеседі
Бұған не себеп болып отыр?
– Ол жер сілкіністері көбіне газ, мұнай, яғни шикізат алатын жерлерде болуда
Мәселен, мұнай мен газды қазір бес шақырымға дейінгі тереңдіктен алады
Шикізат алынған жер қыртыстары босап қалып жатыр
Ондай бос кеңістікті сумен толтырғанмен ондай жерлер өзінің бастапқы қалпына келе қоймайды
Себебі мұнай мен судың қысымы бір-біріне сәйкес емес
Демек, табиғи заңдылық бұзылып отыр
Сөйтіп, физика-механикалық құрамы өзгерген аймақта техногендік жер сілкіністері пайда болып жатыр
Бұл техногенді жер сілкіністері табиғи жер сілкіністерінің болуына әкеп соғады
Мұндай жағдайлар шикізат өндіретін көптеген аймақтарда орын алатындығын тәжірибе көрсетуде
Оған мысал ретінде АҚШ-та, Норвегияда болған техногенді жер сілкіністерін айта аламыз
Мәселен, бұрындары Башқұртстанда, Татарстанда бұған дейін жер сілкіністері болған емес
Бірақ жер қойнауынан табиғи шикізаттың көп мөлшерде алынуы себепті сол аймақтарда бес-алты балдық жер сілкіністері үдеп кетті
Біздің бақылауымыз бойынша, елімізде 200-ден астам кен орны бар
Соның 80-ге таяуын пайдаланып болсақ, ал 30-ын бақылап отыру туралы Үкімет қаулысы шықты
Бірақ шикізат өңдіріп отырған жеке компаниялар шыққан қаулыдағы нұсқауларды орындап отырған жоқ
Көбіне олар қадағалау турасында жалған ақпарат береді
Мысалы, біз Қарашығанақ кен орнында 2002 жылдан бастап 2007 жылдың екінші жартысына дейін мониторинг жүргіздік
Сейсмикалық жүйелерді қойып бақыладық, талай жердің сейсмикалық әлсіз тұстарын, шытынаған жер сілкіністерін байқап, өзіміздің тізбеге алып қойдық
Бірақ шикізат өндіретін компаниялардың бұл мақсатқа қаражат бөлмеуі салдарынан қазір ондай жерлерде бақылау жұмыстарын жүргізе алмай отырмыз
Мәселен, 2008 жылы сәуір айында Шалқар көлінің маңында жер сілкінді
Шалқар, Рихцех ауылдары сол жер сілкінісінен қирап қалды
Сонда мұндай жер сілкінісі неден болды? Орынбордан Қарашығанақ кен орнын, Шалқар көлін басып Кавказға қарай кететін орынборлық тектоника­лық жер жарығы бар екен
Бұл табиғи жер жарығы­ның индуктивті пайда болуына шикізат алынған орындардың босап қалуы, сол жердегі табиғи жағдайдың бұзылуы себеп болған
Ондағы процестің қай уақытта үдегенін біз байқай алмай қалдық
Өкінішке орай, біздің сейсмикалық жүйелеріміздің бәрін ол кезде алып тастаған болатын
Содан Үкімет тарапынан жеке компанияларға талап күшейтіліп, біз өз сейсмологиялық жүйелерімізді қайта қоя бастадық
Сосын тағы бір мысалды айтар болсақ, Қызылорда облысында Құмкөлде, Маңғыстау облысында Өзенде біз сейсмологиялық станцияларды қоюды бастадық
Бірақ оны жекеменшіктегі компаниялар қаржыландыруы тиіс болатын
Оларды үкімет осыған міндеттеген болатын
Өкінішке қарай, қазіргі таңда көптеген шикізат өндіруші компаниялар дағдарысты сылтауратып, бұл міндеттемеге мойын бұрар емес
Алда-жалда осы аймақтарда жер сілкінісі болса, ондай компания басшылары жауапкершіліктен сытылып кетпесіне кім кепіл
Жоғарыда айтып өткенімдей, сейсмологиялық қауіпті деген аймақтарда сейсмологиялық станцияларды, жүйелерді орнатуға жағдай жасалуы тиіс
Бұған бірінші кезекте шикізат өңдіруші компаниялар мүдделі болуы тиіс
Сол себепті бұл мәселені ертеңге қалдырмай шешуіміз қажет
Олар біздің мемлекеттің міндеттеген тапсырмасын орындаулары керек
Қатаң бақылауға алу шараларын Үкімет қолға алуы керек.
– Сіз басқарып отырған Сейсмо­логиялық инсти­туттың қызметтік ба­ғыты қандай?
– Біріншіден, біздің институт­тың жұмысы жер сілкінісі қаупін қадағалау, яғни жер сілкінісінің үдеу күші болатын жерлерді зерттеп карталар жасау
Бұл карталардың қажеті неде деп ойлайтын шығарсыз? Жалпы, Қазақстан бойынша сейсмикалық карта жасалуы тиіс
Қазақстан бойынша мұндай карта оншақты жыл бұрын жасалған
Бірақ біз еуроаймаққа кіргелі отырмыз
Еуроаймаққа кіру дегеніміз – алдағы уақытта бізде салынатын тұрғын үйлер Еуропада салынатын стандартпен салынуы тиіс
Сол себепті жаңа талап бойынша шетелден инвестиция тарту үшін, құрылысшылардың келуі үшін, олардың жобалау инженерлері бізбен жұмыс істеуі үшін жаңа карта жасалуы қажет
Біз кезінде картаны кеңестік әдіс-тәсілмен жасағанбыз
Бірақ ол карта қазіргі құрылыс жұмыстарының қоятын талабына жарамай қалды
Сондықтан жаңа картаны аз уақыт аралығында жасап шығуымыз қажет
Қазақстанда құрылыс жұмыстары осындай сенімді картамен жүргізілуі керек
Бұл кезек күттірмейтін істің стратегиялық маңызы зор
Әр облысқа жеке карталар жасалуы тиіс
Ал сейсмологиялық қауіпті жерде орналасқан қалалар­да микросейсмоаудандау картасы болуы керек
Қыз­метіміздің екінші бағыты – жер сілкінісін болжау
Болжау үш сатыға бөлінеді
Ұзақ мерзімді жеті жылға дейін, орта мерзімді бір жылға дейін және қысқа мерзімді сағат, тәуліктік
Үшіншіден, стратегиялық нысандарды бақылау, яғни гидротехникалық нысандар, мұнай-газ құбырлары, ЖЭС сияқты ны­сандардың сейсмоқауіпсіздігін қадағалаймыз
Мысалы, Шығыс Қазақстан облысындағы Бұқтырма су электр станциясын тексеріп, оның сейсмологиялық шыдамдылығын бақылау – міндетіміз
Содан кейін бұл нысанның қаншалықты сейсмикалық жағдайға дайын екені туралы мәлімет береміз
Бір айта кетер­лік мәселе, көптеген осындай стратегиялық маңызы бар нысандардың басшылығы бұған салғырт қарап отыр
Негізі, әр нысанның аймағын бақылайтын сейсмологиялық станциялар болуы тиіс
Біз осы жерлерде сейсмологиялық жүйелерді қойып, қадағалап отырсақ дейміз
Бірақ бұған тиісті кәсіпорындар қаржы тапшылығын сылтау қылып, маңызды іске мән бермей отыр
Негізінен алғанда, осы үш бағыт бойынша жұмыс жасаудамыз.
– Еліміздің онтүстік-шығыс аймағының қазір­гі сейсмоахуалы қандай? Алматы қаласының сейсмо­ло­гия­лық қауіпсіздігі қаншалықты деңгейде болып отыр?
– Зерттеу нәтижелеріне қарағанда, Алматы төңірегі, Тянь-Шань таулары Орта Азиядағы сейсмологиялық ең қауіпті өңір болып табылады
Қазақстан аумағының оңтүстік, оңтүстік-шығыс бөлігі табиғи жер сілкіністерінің ошағы орналасқан аймақ деп айтуға болады
Қазіргі Алматы қаласы, расын айтқанда, жүз жылдың сыртында салынып отырған қала
Мәселен, 1887 жылы 9, 10 балдық Верный жер сілкінісі болғанда Алматы мүлдем қирап қалған
Тас үйлер, саманнан жасалған үйлер жермен-жексен болды
1889 жылы ошағы 7, 8 балдық Шелекте тағы да бірнеше жер сілкінісі болып өткен
Осыдан кейін Верныйда үйлерді бөрене ағаштан салу туралы қаулы шыққан
Бірақ бәрі бірдей ағаштан үй сала бере ме?! Мәселен, 1911 жылы қаңтар айын­да Шоңкемен сайында болған жер сілкінісі де Алматыға өзінің үлкен зардабын тигізді
Кемен жер сілкінісі магнитудасының нақ ошағындағы күші 11 балға дейін жеткен
Сол кезде ағаштан бұрап салған үйлер ғана шыдас берген
Оның ішінде ағаштан жасалған шір­кеу, су диірмені және т.б
нысандар сақталған
Қазіргі кезде Алматының көптеген үйлері сейсмоқауіпсіз­дік­ке сай емес екенін айтуымыз керек
Мәселен, тоғыз балдық жер сілкінісі бола қалған жағдайда екінші дүниежүзілік соғыстан кейін салынған үш, төрт қабатты үйлер шыдас береді деп айта алмаймын
Тағы бір айта кететін мәселе, қазір Алматыда көптеген тұрғын үйлер салынып жатыр
Стратегиялық нысандар, биік құрылыстар микросейсмоаудандау картасы жоқ болса да сол жерлерде салына береді
Бұрын Кеңес өкіметі кезінде жердің тектоникалық жа­рығы бар аймақтарға салуға ты­йым салынатын
Бірақ қазіргі нарық заманында үлкен бизнес өкіл­дері оған қарайтын емес
Алматының соңғы кезде салынған тұрғын үй нысандары өте тығыз орналасқан
Құрылыс салып жатқан бизнес компаниялары сейсмоқауіпсіздікті ескермейді
«Жаман айтпай, жақсы жоқ», егер жер сілкінісі алдағы уақытта болған жағдайда жағдай өте қиын болғалы тұр
Сол себепті жер сілкіну апатынан сақтану үшін бізге үлкен дайындық керек.
– Жер сілкінісі қаупі бар Алматы қаласы тұр­ғындарының табиғат апатына қарсы психологиялық-моральдық дайындығы қандай деңгейде деп ойлайсыз?
– Дайындықпенен шұғылданатын Төтенше жағдайлар министрлігінің Алматы қаласында де­пар­таменті бар
Олар қолдарынан келгенше Алма­ты қаласының тұрғындарымен пси­хологиялық-мо­ральдық жұмыстарды атқарып жатыр десек болады.
– Жапония мемлекетімен салыстырмалы түрде айтсаңыз…
– Салыстырмалы түрде айтыңыз десеңіз, Ар­менияның Спитак қаласында 1988 жылы жел­тоқсан айында болған жер сілкінісінде қырық мың адам қаза тапты
Ол жер сілкінісінің магнитудасы 7,3 болды
Үйлердің дұрыс салынбауы себепті, көптеген үйлер қирап қалды
Ал Жапония халқының жер сілкінісіне дайындығымен бізді салыстырудың өзі мүмкін емес
Әлем бойынша ең мықты дайындық жүргізіп отырған Жапония соңғы жер сілкінісінен қалай зардап шегіп отырғанын көріп отырмыз
Осыған қарап, біздің жайымызды бағамдай беріңіз
Өзгелерге қарап сабақ алатын, табиғат дүлейіне қарсы тұруда қорғану шараларын, моральдық-психологиялық дайындықты күшейтетін жаттығуларды меңгерудің кезі жетті.
– Сейсмологиялық қауіпті аймақта орналасқан оңтүстік астана Алматыға қандайда бір болжау жасап отырсыздар ма?
– Алматы қаласын айтар болсақ, ұзақ мерзімді болжам – 7 жылға дейін біздер карталарды жасап, осы аймақтарда жер сілкінуі мүмкін магнитудасы 5,5 балдан жоғары, ал күші 7 балдан жоғары болуы мүмкін болжамдарды жасап қойғанбыз
Жалпы, жылына біз Қазақстан бойынша 7 мыңнан астам жер сілкінісін тіркейміз
Кейбіреулер айтып жатады «екі балды жер сілкінісін болжадым» деп, оны жариялаудың реті жоқ
Себебі екі балдық жер сілкінісі бізде жиі болып тұрады
Орта мерзімдік болжам бойынша айтсақ, біздер әр жылдың қаңтар айында осы салада жұмыс жасап жатқан сарапшы, сейсмолог-ғалымдардың басын қосып, еліміз­дің түкпір-түкпірінен әкелінген материалдарды талқыға саламыз
Одан кейін шешім қабылдай­мыз
Соңғы төрт, бес жыл бойы біздің берген мәліметтеріміз болып жатқан жағдайларға сәйкес келіп жатыр
Құдайға шүкір, осы жылға үлкен алапат жер сілкінісінің болатыны байқалмайды
Бірақ «сақтықта қорлық жоқ» дегендей, әлемде болып жатқан көптеген тектоникалық өзгерістерге біздің еліміз де дайын болуы тиіс.
– Жапонияда болған зілзала мен цунами қасіретінен кейін көптеген болжаушылар ғалам­тордағы түрлі сайттарда «Алматыда таяу арада жер сілкінісі болып қалады» деген болжамдарын айтып, елді дүрліктіруде
Олардың болжамдары қаншалықты шындыққа жанасады?
– Қазір көптеген болжаушылар, сәуегейлер, экстрасенстер көбейіп кетті ғой
Олар өздерінің болжамдарын Елбасыға, Үкіметке жазады
Ол жақтан хаттар бізге тексеріске жіберіледі
«Пәлен жерде пәлендей жер сілкінісі болады
Толықтай ақпаратты кездесу барысында хабарлаймыз» делінеді көп хаттардың мәтінінде
Бірақ жеке кездесуге шақырсақ, олардың бірде-біреуі әлі келген емес
Олар халқымызды апаттардан сақтағысы келсе, олай жасамас еді ғой
Өздерінің үрейлі болжамдары арқылы пайда табуды көздейтін алаяқтар көп-ақ
Кейбіреулерге осы біздің мемлекетіміздің тыныштығы ұнамайды
Оларға апалай-топалай заман болса сол ұнар еді
Кейбір болжамсымақтар еліміздің шырқын, тыныштығын бұзғысы келеді
Жалпы, халықты үрейлендіру оңай, ал сабасына түсіру қиын
Кейбір болжамсымақтар «енді бір-екі жылда Алматыда үлкен жер сілкінісі болады» деп айтады
Ол – қауесет сөз
Жердің өмірі миллиондаған жылдарға барады
Қазақстанда жер сілкіністері 250 жылдан бері ғана тіркеледі
Ал Қытайда үш мың жылдан бері жер сілкінісін тіркеу жүргізіліп келеді
Соның өзінде олар қателесіп жатады
Сондықтан «әр жүз жылда жер сілкінісі болып тұрады» деп халықты дүрбелеңге салу жақсы емес
Біздің Сейсмология институты қазір еліміздің түрлі аймағындағы болуы ықтимал жер сілкіністерін зерттеп отыр
Алайда әлемде болып жатқан табиғи апаттар, соғыстар табиғи заңдылықты өзгертуі әбден мүмкін
«Сақтансаң – сақтаймын» дегендей, бізге сақтық шараларын жүргізу керек-ақ
Жалпы айтқанда, еліміз тыныш, халқымыз аман болғанға не жетсін?!.
– Сұхбатыңызға рахмет!
Сұхбаттасқан  Сұлтан Тайғарин
