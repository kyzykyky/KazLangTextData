Қарқаралы қаласындағы ұлы Абай тоқтаған Халиулла Хамитұлы Бекметевтің үйін қала тұрғындары мен келуші қонақтар жақсы біледі
Ол үйде қазір «Саз мектебі» орналасқан
­Халиулла Хамитұлы туралы біз не білеміз? Халиулла Бекметев 1833 жылы туған
Латифа, Хадиша, ­Фатима, Ғайни есімді төрт әйелі болған
Осы төрт әйелдің екеуінен 8 бала сүйген
Халиулла бай 1905 жылы қайтыс болып, Қарқаралыда жерленген.
Халиулла байдың Құнанбай, Абай тоқтаған тарихи үйінде ең соңғы тұрған кенже ұлы Мұхсин
Мұхсин Халиуллаұлы Бекметев Қарқаралы гимназиясын, қалалық училищесін бітірген, Алаш қозғалысын қолдаған, М.Дулатовтың «Оян, қазақ!» кітабын таратқаны үшін тергеуге алынған
Кеңес өкіметі тұсында байдың, саудагердің ұлы деп қуғын көріп, 1931 жылы Қарқаралыда репрессияға ұшырап қайтыс болады
Бұл туралы Бекметевтердің тікелей ұрпағы журналист Жәмила Бекметева «Алаш
Алашорда» энциклопедиясында нақты деректерді жазыпты
Міне, таяуда мен киелі шаңырақта туған, қазір жасы сексеннен асқан Мұхсинның Тамара есімді қызын сонау Америкадан таптым
Интернет арқылы сұрақтар жазып, жауаптарын алдым.
– Тамара апай, сіз Қарқаралыда Абай тоқтаған үйде туыпсыз
Балалық шағыңыз жайлы айтып берсеңіз…
– Иә, мен 1930 жылы Қарқаралы қа­ла­сында туғанмын
Менің әкем Мұхсин Халиулла атамның қазақ әйелі Ғайниден туған (Ғайни Шоңбайқызы Құнанбай қажының жақыны болады, Тобықты руынан
Е.М.)
Анам Миассар Фаизова да Қарқаралы тұрғынының қызы болған
Анам гимназияны бітіріп, менің әкеме тұрмысқа шығады
Ол кезде анамның жасы 15-те немесе 16-да
Ата-анамның жеті баласы болған
Алғашқы туған екі ұл сәби кездерінде көз жұмған, одан кейін Кәмиля, Роза, Ғаяз, Ревгат және мен туғанмын
Мен ең кенжелерімін
Әкем қайтыс болғаннан кейін үйге Кеңес өкіметіне өткен бұрынғы малшылар келіп дөрекілік мінездерін та­нытып, неше түрлі жаман қылықтар жасады…
– Кеңес өкіметі жағынан болған қуғынға шыдап, Қарқаралыда қала бердіңіздер ме?
– Жоқ, Қарқаралыдан кетіп қалдық
Ол кезде анамның туған бауыры Мағунат Алматыда тұратын
Мағунат көлік жалдап, түнделетіп Қарқаралыға келіп, бізді алып кетті.
Алматыда біз қаншама жан Мағунаттың кішкентай екі бөлмелі пәтерінде тұрдық
1937 жылы бізді Қарқаралыдан алып кеткен Мағунатты тұтқындады
Белгісіз біреу Мағунатты түнде көлік жалдап, бір жерге барғанын жеткізіпті
Онда ол бізді Қарқаралыдан алып кеткен кезі еді
Сөйтіп, оны «тыңшы» деп 25 жылға соттап жіберді
Ол 20 жыл өмірін Тайшетте өткізді
Шамамен 1957 жылы оралды
Мағунатты тұтқындаған соң бізді оның пәтерінен қуып шықты
Есімде, біз біраз уақыт жаман лашықта тұрдық, одан кейін бараққа көштік
Жағдай қиын болды, тамақтың тапшылығынан менің денсаулығым нашарлады
Содан біздерді интернаттарға тапсырды
Онда мен 10-ға келіп қалған кезім
Тәубе, ол жерде менің кім екенімді ешкім білмейтін…
Интернатта жүргенде тәрбиешілер менің музыкаға қабілетімнің бар екенін байқады
Содан мен музыка мектебінде оқыдым, одан кейін музыка училищесіне түстім
Оны аяқтаған соң мен Алматы консерваториясына түсіп, фортепиано класы бойынша білім алдым
16 жасымнан бастап сабақ бере бастадым
Өз музыкалық аспабым болмағандықтан, мен балаларды көбіне тегін оқытып, сабақ соңында солардың пианиноларында ойнайтынмын.
– Сіздің «Девушка-джигит» киносына түскеніңіз рас па?
– Консерваторияда оқып жүргенде киностудиядан режиссердің көмекшісі келіп «Девушка-джигит» атты фильмге түсуге бір қызды іздеді
Мені де шақырды
Сөйтіп, мен ол кинода кішігірім бір рөлді ойнадым
Одан кейін мені «Ленфильм» киностудиясынан келіп киножурналға түсірді
Киножурналда мен алма теріп жүрген қазақ қызын бейнеледім.
– Отбасыңыз жайлы айтып берсеңіз…
– Мен 1956 жылы Алматыға гастрольмен келген Свердловск театрының жас актері Урецкий Бориспен таныстым
Содан отбасын құрып, Свердловск қаласына көштім
Ол жақта мен училищеде музыкадан сабақ бердім, фортепиано бөлімінің меңгерушісі болдым
Жолдасым Борис Урецкий Свердлов киностудиясында алғашқыда деректі фильмде, одан кейін көркем фильмде екінші режиссер болып істеді
1970 жылдардың басында Борис «Мосфильмге» жұмысқа ауысып, біз Мәскеуге көштік
Жалғыз қызымыз Марина Бүкілодақтық мемлекеттік кинематография институтының (ВГИК) кинотану факультетін аяқтап, халықаралық кинематография одағының бөлімінде қызмет істеді.
– Америкаға қашан кеттіңіздер?
– 1981 жылы біз Америка Құрама Штаттарына көшіп келдік
Жолдасым 1991 жылы қайтыс болды
Біз Нью-Йорктың маңайында, табиғаты тамаша жерде тұрамыз
Қызым Марина – федералды шенеунік, жолдасы – инженер
Джеймс және Даниэлла есімді екі жиенім бар
Джеймс – доктор, Лас-Вегас қаласында жұмыс істейді, ал Даниэлла университетте оқиды.
– Қазақстанды, атамекеніңізді сағынатын боларсыз…
– Әрине, Қарқаралы ұйықтасам түсім­нен, ояу жүргенде ойымнан шықпайды
Қазақ жерін бір көрсем деп зарыға аңсаймын
Алайда қазір жасым 90-ға тақады
Елге жетуге дәрмен жоқ
Өкінішім өзегімді өртейді
Асы­лы, туған жерде өмір кешкен, туған жерде, туған елде өлген де бақыт екен
Қазақ жұр­ты тәуелсіз ел болыпты
Көңіліме осы да медет.
Ерлан МҰСТАФИН,
өлкетанушы
Қарағанды облысы
Қарқаралы қаласы
