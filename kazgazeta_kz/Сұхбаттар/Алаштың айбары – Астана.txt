Әкім ТАРАЗИ,
Қазақстан Республикасы Мемлекеттік сыйлығының лауреаты: 
 – Елорда тұрғындарының шілде айында күтетін үлкен бір мерекесі бар
Ол – Астана қаласының туған күні
Осы жерде менің есіме Елбасы Нұрсұлтан Әбішұлы Назарбаевтың: «Астана келбеті – ұлт келбеті
Біздің Астанамыз қай жағынан қарағанда да кісі қызығарлықтай, Шығыстың да, Батыстың да айшықтарын қатар қабыстырған қалаға айналып келеді» деген сөзі түсіп отыр
Бұған Халықаралық Сәулетшілер одағының Бас хатшысы Жан-Клод Ригенің: «Халықаралық Сәулетшілер одағының «Құрмет белгісімен» ерекше жағдайларда әлемнің түрлі елдерінен сәулет өнерінің дамуына елеулі үлес қосқан аса көрнекті қайраткерлер марапатталады
Жоғары награда Президент Н.Ә.Назарбаевқа оның Қазақстанның сәулет өнерін дамытуда көрсеткен, әсіресе, жаңа Елорда – Астана қаласының салынуына байланысты тигізген айрықша көмегі мен қолдауы үшін берілген еді» деген лебізін қосыңыз
Белгілі жайт болғанымен, Астана қаласы Елбасының идеясы ғой…
 
– Әрине, Елбасының идеясы
Жалпақ тілмен айтқанда, Астананың авторы – Президент! Менің билік басындағы адамдарға иіле бермейтін мінезім барын өзің де білесің
Соған қарамастан кейде Елбасын қатты сынап, тіпті ол кісіге қатысы жоқ жағдайларға байланысты оны кінәлі қылып қоятынымыз бар
Сондай кезде Елбасын ақтағым келеді
Бірақ ары қарай қолым жүрмейді, себебі менің табиғатымда ол жоқ
Алайда көрген-білгенімді айт-уым керек
Адамды дәріптейтін болсақ, көрген-білгеніңді айтып дәріптеу керек

Астана күні жақындаған сайын газеттерде маған онша ұнай бермейтін мақалалар көп шығып жатыр
Әрине, ол авторлардың өз еркі
Мен мына бір-екі жағдайға үлкен мән беремін.
Бірінші – 1993 жылы Қытайға жолым түсті
Сонда делегациядан бөлініп кетіп, Турфан деген қалаға бардым
Турфан деген қала бұдан 3 мың жылдай бұрын өз алдына мемлекет болған
Тұрғындарының көбі – көшпенділер
Бұрын көшпенділермен келген қытайлардың арасынан шыққан, бірақ қытай болып кеткен ел
Сол қалада, көшпенді әжеміздің шынының астында мәйіті бар екен
Соны көруге барғанмын
Мәйіт жатыр
Қасымда аудармашы жүрді
Мен қызықтап, ары-бері айналып қарай бердім
3,5 мың жыл ішінде бір жері бұзылмаған
Сол қалпында! Өңі сары кісі болуы керек
Соған қарап еуропалықтар біздің заманнан бұрын Қытай жерінде еуропалықтар мекендеген деген теориясын шығарып, пайдаланбақшы болыпты
Сол жерде тұрып мен қалжыңдап: «қазақ балаларының 13-14-ке келгенше бәрінің көзі көк, шашы сары болады, кейін келіп біз қараямыз» дедім
Аудармашы риза болды ғой деймін, «онда мен сізді тағы бір жерге апарып көрсетейін» деп Турфанның оңтүстік-батыс жағындағы бір қырға алып барды… ЮНЕСКО ұйымының қорғауында тұрған қаланың орнын көрсетті
Көшелер, бірнеше көше келіп түйіскен жерде үлкен алаң
Алаңда бірде-бір із жоқ
Себебін аудармашы айтты, бұл жерде ханның ордасы тігілген екен
Сондықтан алаң ашық жатыр деді
«Бұл қаланың аты қалай?» деп сұрадым
«Аты – Астана» деді
Содан кейін «біздің бабаларымыздың және бір астанасы ғой» дегенді ойыма түйдім де, сол маңайдағы ұйғырлардан «сендерде «астана» деген сөз бар ма?» деп сұрадым
«Жоқ» деді олар
Сонымен «бұл маған үлкен олжа болды ғой» деп қайтып кеттім ғой
Кейін біздің Президентіміз «жаңа астана саламыз, көшеміз» деді
Түрлі-түрлі ойлар болды
Мен ішімнен «шіркін, Ұлытаудан салса ғой!» деп ойладым
Бірақ Ұлытау астана бола ала ма? Себебін Президент айтты
«Ұлытау астана болар еді, ол жаққа теміржол келген жоқ
Бірден дамып кетпейді
Сондықтан Ақмоланы қаладым» деп жазғаны бар

Сол кезде Алматыда бір күні таңертең сағат алты шамасында сүтке шыққанмын
Онда Алпамыс балам кішкентай
Сүтке барып кезекке тұра қалып едім, бір семіз қазақ келді
Өзі ентігіп тұр

– Әй, естідің бе? – деді.
– Нені? 
– Президент… Халық аш жүрген кезде «қала саламын» дейді
Мұнысы несі?!.
Өзі мені «бала» деп менсінбей тұр
Содан кейін мен айттым: 
– Несі бар, қала салып жатқан Бразилия деген мемлекет бар
Ар жақ, бер жағы 40 жылдың ішінде қала салып бітті
Бізден әлдеқайда кедей тұратын Кения деген ел бар
Сол Кения астана салып жатыр
Астананың аты – «Додома»
Ал «до дома» деген сөз, ойнатып жіберсең, үйіңе тайып тұр деген сөз емес пе! – Ана семіз кісі менің түріме қарап тұрды да:
– Әй, байғұс-ай! – деді
– Катись отсюда до дома… Әйтпесе таяқ жейсің…
Мен үндемей жымиып тұрдым да, алатын сүтімді алып, үйге қайтып кеттім

Біздің бұрынғы Ақмоламызды – Астана деп атаған кезде Қалихан Ысқақов екеуміз «Казахстанская правда» газетіне ризашылығымызды білдірдік
Мен Қытайдағы көргенімді айтып, Астана деген қаланың бізде болғанын жаздым

Сонымен тағдыр жазып Астанаға көшіп келдік
Алғашқы кезде, шынын айту керек, онша сене қойған жоқпын
1997 жылы бір келдік
Негізгі қала Есілдің оң жағында еді ғой
Желтоқсан айы
4-5 вагон болып зиялы қауым өкілдері Алматыдан жеттік
Үйлері суық, мазамыз кетті
Көпір жанында ұрғашы барыстың екі күшігін иіскеп тұрған бейнесі бар ғой
Соның қасына келіп тұрғанда, Сайын досым: «Әй, Әкім-ай, осы біз ештеңе шықпай ұятқа қалар ма екенбіз?..» – деді
Тойға да жөнді ешкім келе қойған жоқ
Келесі жылы маусым айында тағы да тойладық
Үлкен мемлекеттердің басшыларының бәрі келді
Арада 6 жыл өткен соң отбасымызбен Астанаға қоныс аудардық
Бұрынғы батпақтағы қаланың орнына Есілдің сол жағалауына ғажап қала салына бастапты! Биік-биік, әдемі үйлер! Астанаға көшіп келгендегі біз «Жеті батыр» деген тұрғын үй кешенінде тұрдық
Содан бергі алты жылдың ішінде сол жағалауда 150 мың халқы бар Есіл ауданы пайда болды
Қандай ғажап! Бірін-бірі қайталамайтын керемет үйлер! Көгілдір үйлер
Қоңыр үйлер
Сарғыш үйлер
Қалай риза болмайсың? Осының өзін кекетушілер әлі бар, жазып жатыр
Өткенде мен «Казахстанская правда» газетіне осы тақылеттес тақырып болғанда айттым
Бүкіл дүниежүзі Астананы мойындап жатыр ғой
Ал біздің ішіміздегі көптеген адамдар «катись до дома» деген кісі сияқты әлі де шіреніп, мойын-дамай жүр

– Шынында, Астанамыздың қай жағынан алып қарасаңыз да, ай са-йын абаттанып, қанат жайып келе жатқандығы көзге қуаныш
Халық саны да 250 мыңнан 750 мыңға дейін өскен екен
Аллаға шүкір! Елбасының бастамасымен «Жасыл аймақ» мемлекеттік кәсіпорны құрылып, Астана аумағын көгалдандыру шаралары да қолға алынды
Бас қаланы аңызақ жел мен қатты дауылдардан қорғау үшін жыл сайын 5 мың гектар жерге ағаш отырғызылып, жасыл желекке бөленіп келе жатыр
Осының бәрі керемет үйлесім, ғажап көріністер емес пе?
– Бұл тұрғыдан да өзімізге байланыс-тырып айтқаныма кешір… Себебі мен теория жағына шорқақ адаммын
Көрген-білгенімді жазамын
Шығармаларым да солай
Теорияға шорқақ болғаннан кейін көргеніме сүйенемін.
– Ол жақсы ғой…
– Сол мағынадан келсем, 2004 жылы балаларымды орналастырып, Алматыға бару керек болып әуежайға қарай кетіп бара жатып, «Бәйтеректің» төңірегіне кішкентай-кішкентай ағаштарды алып келіп, бір аптаның ішінде егіп тастағанын көрдім
Шидиген-шидиген шыршалар! Содан бері, қараңызшы, сол шидиген ағаштар кәдімгідей жапырақ жайып, қалың көлеңке түсіретін шыршалар алаңына айналды
Ақ балтырлы қайыңдар, теректер өсіп келе жатыр
Балаларымды ертіп келем дәйім
Сол шидиген ағаштардың көлеңкесінде жүр ғой балалар! Сол арқылы мен қаланың сәнін мойындаймын
Сонау жылдары келгенде көшелер батпақ еді
Қазір көшеде емін-еркін жүресіз
Барлық көше әдемі
Алты қатар машиналар жүріп жатыр
Біздің үйдің арғы жағынан алты қатар, бергі жағынан төрт қатар машиналар жүреді
Одан сәл өте берсең, тағы да алты қатар
Мынау Қонаев атындағы көше ғажап
Анау – «Қазақ Елі» монументі
Ол араның желі, ауасы мына біз отырған жерден де жақсы! Кейде балаларымды сол жаққа апарып, демалдырып жүремін
Түбі біздің ресми орталық солай қарай көшеді деп ойлаймын
Оған барлық мүмкіндіктер бар
Ақорданың бері қарап та, ары қарап та тұрған есіктері бар
Бәріне уақыт керек, әрине
Қазірдің өзінде ғажап үйлер, зәулім ғимараттар салынып жатыр
Көгілдір тостағанға ұқсас аспанға қарай жайылған қос алақан сияқты өнер университетінің ғимараты қандай әдемі! Сол маңайда тағы да сәулетті ғимараттар салынады дегенді қаланың бас жоспарынан көрдім
Алла амандық берсін деп үміттеніп жүрген жайым бар.
– Сіз өзіңізді «астаналықпын» деп санайсыз ба? Мұнда тұрғаныңызға қанша жыл болды?
– Санаймын
Бұл үшін Алматыдағы достарым ренжіп те қалар
Мен қазір Алматыны менсінбей қалдым
Барсам екі-үш күннен кейін қайтқым кеп тұрады
Себебі менің жастық шағым өткен ғажап, ертегі қала Алматы қазір ол Алматы емес
Ауа жоқ, оттегі жоқ
Ауа райы тымырсық, лүп еткен самалды сезінбейсің
Баяғыда қаладан әбден жалығып, демалу керек кезде тау басындағы Сайынның үйіне кетіп қалатын едім
Қазір таудағы Сайынның үйі маңайының өзі көк түтінге тұнып тұр

– Жел соқпайды…
– Иә… Сонда мен Сайын досыма «мына жер тым болмаса облыстың орталығы емес
Қалай тұрасың? Көшсеңші Астанаға» деп қалжыңдайтын едім
Бұл сұрағыңа осылай қалжыңмен ғана жауап берейін.
– Бәрібір жастық шағыңыз өткен Алматыны сағынасыз ғой…
– Сағынамын, бірақ ол сағым-сағыныш! Жаңа айттым, қазір ол Алматы емес
Алматыда үлкен үйлердің салынып жатқанына да ризамын
Биік-биік даңғарадай үйлер тұр
Бірақ соған менің көңілім толмайды
Жастық шағымдағы Алматы емес
Ол қалаға тимеу керек еді
Мен осы Астанаға келген соң, «Казахстанская правда» арқылы мынандай ұсыныс айттым
Барлық жиналыс, қаржы-қаражат мекемелері мен барлық қаржы қордаларын (банкті айтып отыр-мын) Астанаға көшіру керек деген едім
Негізгі қаржы-қаражат мекемелері Алматыда қалып қойды
Ол жақта көп үйлер салынып жатыр
Қала өсіп жатыр
Өндірістер сол жақта
Не деп айтуға болады? Бұрынғы ертегідей әдемі курорт қаланың орнында қазір басы жоқ, аяғы жоқ жаңа құрылыстар тым көбейіп барады
Шынын айтсам, мен оған қуанбаймын
Дегенмен Астана мен Алматы қазақтың қос қанаты іспеттес қой.
– Бұл туралы өзіңіз де айтып жүрсіз, өзгелер де айтып жүр
Астанадағы Ұлттық академиялық кітапханаға жазушы Рахымжан Отарбаев басшы болып келгелі ақын-жазушылармен кездесулер, өзге де мәдени іс-шаралар жиі өткізілуде
Соның бірі – жақында ғана жалғасын тапқан Сайын Мұратбеков кітаптарының көрмесі
Көрмеден соң Әбіш Кекілбаев бастаған жазушыларымыз керемет естеліктер айтты
Бір жасап қалдық… Сол кітапханада өзіңіз жетекшілік жасайтын Қазақстан Жазушылар одағының филиалы да, ақын Несіпбек Айтұлы басқаратын «Алтын тамыр» журналы да жеке-жеке кабинеттерге ие болды…
– Мен осында Қазақстан Жазушылар одағының Астана филиалына директор болғалы 3 жылдан асып барады
Алғашқы кезде Мырзатай Жолдасбеков мырзалық жасады
Президенттік мәдени орталығынан 3 бөлме берген
Маған, орынбасарым Несіпбек Айтұлына және хатшы қызға
Ол жақта да біраз жақсы-жақсы тірліктер жасап, апта сайын бас қосып жүрдік
Бірақ біреулер қайта-қайта Мырзатайдың үстінен тегіннен-тегін беріп қойды деп арыз жазды
Жазушылар одағына ақшасын төлесеңдерші деп бір-екі рет айтып көріп едім, ыңғайсыз екен
Себебі олардың да қалай күн көріп отырғанын білемін ғой
Мына жақтағы бізге ақша төлеп тұра алмайды
Содан соң ұялып, бір жарым жылдан соң кабинеттерін өткізіп, үйде жұмыс істеп жүргенмін
Сөйтіп жүргенде Рахымжан келді
Үйде отыр едім, қалтафонға телефон соқты.
– Әкім аға, жаңа ғана мені Министрлер кеңесі академиялық Ұлттық кітапханаға директорлыққа бекітті
Сіз маған келген бірінші ойды білесіз бе? 
– Жоқ…
– «Жақсы болды ғой, Әкім ағама кабинет беретін болдым деген ой…» келді

Бұрынғы директор маған, Шерханға, Фаризаға үш кабинет бөлдім деп айтқан
Оның бәрі сөз жүзінде қалып қойды
Сөз бен істің арасында да біраз алшақтықтар бар ғой
Жер мен көк сияқты

Қазір өзің көріп жүрсің, апта сайын деуге болады, осы жерде Академиялық кітапхана мен Жазушылар одағының филиалы бірігіп көптеген жұмыстар жасап жатыр.
– Бас қосатын жеріміз осы, сырласатын жеріміз осы дейсіз ғой…
– Иә, мұңдасатын жеріміз осы
Өкінішке қарай, Астанадағы 97 жазушының бәрін жинап келтіре алмаймыз
Біріншіден, көбінің қолы тимейді
Екіншіден, жиналған кезде Рахымжанның дастарқан жаятыны бар
Ол дастарқанға жүз шақты адамды шақыра алмаймыз
Сондықтан таңдап-таңдап, 20-30 ғана адам шақыруымызға тура келеді
Дегенмен көзіміз ашылып қалды
Оған қоса кітапханаға келетін оқырмандарға да пайдалы ғой деп ойлаймын
Жазушылардың төбесін көру де ғанибет қой! Біз де оқырмандарды көріп, қуанып жүреміз.
– Астана тұрғындарының мәдени деңгейі қандай деп ойлайсыз? Олардың білімі, парасаты Астанаға лайық болу керек сияқты…
– Менің қазіргі ең қуанатыным – Астана қазақтың қаласы болып қалыптасты
Қазақтың салт-ғұрыптары осы қалада баяғы замандағыдай өніп-өсіп келе жатыр
Бұл жерде біреу шілдехана жасаса да, біреу ата-бабасын еске алса да, басқа да бір жағдайлармен той жасаса да қазақтар қазақ мейрамханасына жиналады
Мен басқа халықтарды төмендетіп отырған жоқпын
Олармен де бас қосатын жерлеріміз көп

Өмірзақ Шөкеев қала әкімі болып тұрғанда бірнеше қазақ мектебі салынды
Теледидардан «алдағы уақытта салынатын 10 мектепті де қазақ мектебі етіп ашамыз» деген-ді
Бірақ одан кейін салынған мектептердің біразы қазақ-орыс мектебі болып ашылды
Дегенмен сол мектептерге мен барып жүремін
Жүз баланың ішінен екі-үш бала ғана орыс немесе басқа ұлттың өкілі
Бірақ орыс-қазақ мектебі
Осының бәрі түбінде түзеледі ғой деп ойлаймын
«Орнында бар оңалады» дейді ғой
«Зия-лы қауымның жиналатын жері жоқ» деп зарлап жүрміз, ол да әлі болады
Осыдан екі жыл бұрын Президентіміз «мен сендерге жаңа салынған үйдің 3 қабатын беремін» деп уәде берген
Ол үй тұтасымен Өнер университеті болып кетті
Оған қуанбасақ, өкінбейміз
Тағы да үйлер салынады
Мен кейде бастықтарға, өзімнің жылы қабақпен араласып жүрген адамдарыма барып, үй сұрағым келіп тұрады
Бірақ ол алған үйдің төлемақысы болады…
– Ұстау керек…
– Иә, ұстап отыру керек
Оны кім төлейді? Алматыда қалт-құлт етіп күнін әрең көріп жүрген Жазушылар одағына тағы да бір бас ауруын тауып берем бе деп қорқамын
Мен жаңадан келген қала әкімдеріне де, қалған басшыларға да бармай, үндемей жүргенім сол

 
– Мектеп оқушылары, жеткіншек Алпамыс пен Арузаның Астана туралы пікірлері қандай?
– Ол ғажап қой! Менің балаларым оқитын «Өркен» мектебінің өздерінің гимні бар
«Мен Астанада тұрамын!» деген таңдайлары тақылдап тақпақ айтқандарына риза боламын

 
– Қуаныш қой!
– Иә, көкіректі қуаныш сезімі кернейді
Президенттің жаңа университетінің салынуын алалық
Дүниежүзінде мұндай жағдайлар болған жоқ
Менің соңғы кезде қатты қуануыма себеп болған жоба – Президентіміздің «Балапан» бағдарламасы
Бұл бұрынғы Кеңес Одағы кезінде де болмаған
«Президент мектебі» деп аталатын мектептер ТМД елдерінің бірде-бірінде жоқ
Сондай-ақ «100 мектеп, 100 аурухана» дегеніміз де маңайымыздағы елдерде жоқ
Ол елдердің басшылары бізді кейде сынаған болып, мұқатқан болып, мұртынан күлген болып жүреді… 
– Енді он жылдан соң Елордамызды қандай жағдайда елестетесіз?
– Шындап келгенде, біздің Астанамыз соңғы он жылда ғана салына бас-тады
Соңғы 10-ақ жылда
Есілдің сол жағалауына шыққанымызға 5-6-ақ жыл болды
Арғы беттегі үлкен көшелердің салына бастағанына әрі кетсе 13 жыл болды
Ал енді 10 жылдан соң Астанамыз ғажап ертегі қала болады! 
Мен көшіп келгеннен кейін «Егемен Қазақстанға» «Гүлденіп ой өлкесі» деген эссе жаздым
Ұмытпасам, 2 санында жарияланды-ау деймін
«Ой өлкесінің гүлденуі» деген Хәкім Абайдың бір ауыз жолы екен
Қандай ғажап! Ол – Астанаға көшіп келгенім, балаларымның осы қалада мектепке барғаны, достарымның осында жүргені айтылған лирикалық эссе

– Көңіліңіз бір шалқып кеткен кездер ғой…
– Кейін ол эссемді де бір газет «Астана ол суреттегендей емес» деп сынапты.
– Авторы кім? Не деп сынапты?
– Ол кісіні бұрыннан жақсы көріп жүруші едім… «Әкім Тарази көшіп келе салып пәтер алды
Ал менің әпкем, міне, сегіз жыл болды, пәтер ала алмай жүр», – депті
Ол әпкесінің пәтер ала алмай жүргенін біліп және өзім алатын пәтерді сол кісіге беруім керек пе? Солай деп сынауға бола ма екен? Мен ол кісіге ренжіген жоқпын
Жазса жазсын
Бірақ жаңағыдай уәжбен кекетіп айтуға бола ма? 
 
– Әкім аға, енді Сіздің шығармашылығыңыз хақында әңгімелессек… «Мұстафа Шоқай» романын жазу идеясы қашан ойға оралды? Осы Астанада жазылды ғой? 
– Әуелі Мұстафа Шоқай жөнінде 3 сериялы киносценарий жаздым
Ал роман жазу деген ойымда болған жоқ
Себебі өзін көрмесем жаза алмайтын адаммын
Мұстафаны жазуым үшін бірнеше рет Парижге, Берлинге  баруым керек
Берлинде бұрын болғам
Бірақ ол кезде Мұстафаны жазамын деп ойлағам жоқ
Сөйтіп жүргенде бір күні таңертең «Мұстафа» деп ояндым да, жаза бастадым
Розаға «сен маған оңаша бір пәтер жалдайсың ба? Мен барып сол жаққа тұрайын» дедім
Сонымен Роза бір қыбын тапты
Бес айдың ішінде осы романды жазып шықтым.
 
– Тапжылмай отырып…
– Далаға да шыққан жоқпын, сол үйде тұрдым
Көбінесе далаға терезеден қараймын
Кейде терезеден қарауға да қорқамын
«Бірдеңеге қызығып, үйден шығып кетемін бе» деген үрей болды.
Жазып болған соң Алматыға бір шаруамен барғанмын
Соның алдында Есенғали: «Аға, баспаға қолжазба берсеңізші» деп айтып еді
Алматыға келген соң Есенғалиға телефон шалдым
Менің Алматыдағы үйім баспаға жақын ғой
«Қазір мен саған келемін» дедім
«Келіңіз!» деді ол
Қолжазбамды бердім
«Болды, аға!» деді
Екі айдың ішінде жарық көрді

– Киносценарийдің жазылуына Елбасымыздың да қатысы болды-ау деймін.
– 2001 жылы 17 сәуір күні Нұрсұлтан Әбішұлы үйге телефон соқты
Ол – ұзақ әңгіме
Қысқартып айтсам, 45 минуттай әңгіме болды
Сол жерде Мұстафаның тағдыры шешілді

– Саған қанша уақыт берейін? – деді Елбасы.
– Бір жыл… Сценарийді жазу оңай емес, – дедім.
– Жоқ, үш айда бітіресің! – деді Президент

Розаны бала-шағаммен бірге төркініне жіберіп, үш айда жазып шықтым
Президент маған «жазып болған соң бірден жеткіз» деді
Бір кісіден жіберіп едім, ол кісі жеткізе қоймапты
Профессор Құныпия Алпысбаев Астанаға бара жатыр екен, содан Қасым-Жомарт Тоқаевқа беріп жібердім
Қасым-Жомарт оқып шығып, риза екенін айтты
Қысқасы, «Мұстафа Шоқай» кинофильмі 9 жыл, 9 ай, 9 күнде экранға шықты! 
– Сіздің туған күніңізде ғой…
– Астанада кинофильмнің тұсаукесер тойында «бұл фильм 9 жыл, 9 ай, 9 күнде, менің туған күнім 9 қыркүйекте экранға шықты» деп айтқан едім
Мұндайда Алланың құдіретіне бас иеміз ғой!
– Дұрыс айтасыз
Былтыр «Егемен Қазақстан» газетінде жарияланған «Ақбоз ат» әңгімеңізді үлкен тебіреніспен оқыдым
Ол дүниеңіздің жазылу тарихы қалай? Бұл деректі дүние ғой…
– Иә, бұл – деректі дүние
Бас кейіпкерім өзі айтып берді
Бірақ мен оны жазам деп ойлағам жоқ
Бірақ ол сюжет басымда жүрді
Менің жан дүнием қызық
Мен кейде ұйықтап жатып та сюжет көремін
Түстерім сюжет сияқты
Басымда сол сюжеттер айналып жүреді
Сондай сәттерді бастан кешіріп жүргенде Сауытбек Абдрахманов телефон соқты
«Алда келе жатқан Президенттің туған күніне байланысты бір дүние жазып берсеңіз» деп
Мен көңілін қимай «мақұл» дедім
Бірақ жаза алмадым
Қолым жүрмейді
Депутаттардың, профессорлардың жазған мақалаларын оқимын да, қызығамын
Төгіліп тұр
«Осы сөздердің бәрін бұлар қайдан алады?» деп ойлаймын
Тағы да жаза-йын деймін
Түк шықпайды
Қалихан досым мені ылғи: «Әкім журналист емес, бұған кішкентай ғана он жолдық ақпарат жазып бер десең он ай жүреді» деп мазақтайтын
Сөйтіп жүргем… Бір күні тағы да газеттен өтініш келді
«Не болды, аға? Той жақындап қалды» дейді
Содан кейін «Ақбоз аттың» сюжеті өзінен-өзі сарт етіп келді
Жаздым, алып бардым
Бірақ «мерекеден қалдым, кейін шығарарсыздар» деп айтып кеттім
Кейін қарасам, газеттің мерекелік санында менің «Ақбоз ат» әңгімем жүр
Таң қалдым! Екі күннің ішінде үлгерген! Ана ақбоз аттың суретін қайдан тауып алғанына да қайран қалдым.
– Қазір не жазып жүрсіз?
– «Көк аспанда көреген көз бар» деген эсселерді жазып бастадым
Әңгімелер мен эсселер
Жазылып келіп, ең соңғы сөйлем «көк аспанда көреген көз бар» деп аяқталады
Біраз жеріне барып қалдым
Соның біреуі – «Күлтай жеңешем және Александр Солженицын».
– «Алтын тамыр» журналында жарияланды ғой?
– Иә, 2009 жылдың №5 санында шықты.
 
Әңгімелескен 
Толымбек ӘБДІРАЙЫМ,
 жазушы
 
 
 
 
 
