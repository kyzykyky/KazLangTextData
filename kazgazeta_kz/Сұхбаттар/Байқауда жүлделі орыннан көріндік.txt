Елбасының «Болашаққа бағдар: рухани жаңғыру» атты мақаласы әрбір қазақтың санасын оятып, ұлттық мүддеге қызмет етуге шақырады
Осы орайда «Талдықорған қаласының мәдениет және тілдерді дамыту бөлімі» мемлекеттік мекемесінің басшысы Эльмира Мұқышевамен сұхбаттасудың сәті түскен еді.
– Эльмира Кенжеғалиқызы, «Болашаққа бағдар: рухани жаңғыру» бағдарламасына өзіңіз басқарып отырған бөлімнің қосып отырған үлесі қандай?
– Ел Президентінің «Болашаққа бағдар: рухани жаңғыру» атты бағдарламалық мақаласын зер сала оқып шықтым
Елбасы елдің бүгіні мен болашағы туралы ой толқындарын – қуатты сезім ағысымен жүректен өткізе отырып толғана, тебірене сыр шерткенде, таңданыстан бас шайқамау қиын
Мемлекет басшысының Отанға, елге, ұлттық құндылықтарға деген сүйіспеншілігі сүйсінтеді
Ұлттық болмыс пен бірегейлікті сақтай отырып, сананы жаңғырту және білімділікке ұмтылу Елбасы мақаласының өн бойына алтын арқау болып өрілген
Біздің бөлімде де осы мақаланы негізге ала отырып көптеген іс-шаралар өткізіліп жатыр
Мәдениет пен тілді «рухани жаңғырудан» бөле-жара қарастыра алмаймыз
Елбасының мақаласы жарық көрген күннен бастап бүгінге дейін бөлім 100-ден астам шара өткізді
Оның ішінде тек қала көлемінде емес, ауылдық округтердің мәдениет ошақтарында өтіп жатқан шараларды айтпай кетсем жөн болмас
Еркін ауылдық, Мойнақ ауылдық округтерінде «Рухани жаңғыру» аясында рухани құндылықтарды дәріптеу мақсатында әртүрлі шаралар өткізілді
«Туған жер» бөлімі бойынша жер жаннаты Жетісуымыздың да жерлеріне жаңа атаулар енгізілуде
Атына сай емес кейбір жерлердің атауын өзгертіп, жаңа атау бергенде өзімізді жаңа жер ашқандай бақытты сезініп жатырмыз.
–Мемлекеттік қызметкерлер арасында өткен респуб­ликалық байқаудың үшінші орын иегері болдыңыздар
Жүлделеріңіз құтты болсын!
–Рақмет! Иә, жақында ғана республика көлемінде өт­кен «Мемлекеттік тіл – мемлекеттік қызметте» байқауына облысымыздың намысын қорғау үшін бөліміміздің бас ­маманы Әділ Исаханұлы бастаған «ЭКСПО» тобы барып келген еді
Байқауға 13 облыстан кіл мықтылар қатысты
Әрқайсысының өзіндік ерекешелігі, өзіндік жаңалығы бар топтар
Дегенмен, жарыс бар жерде – жеңіс бар, жеңіс бар жерде – жеңіліс те қатар жүрері заңдылық
Ал біздің өнерлілер намысты қолдан бермей жүлделі 3-орынды қанжығаларына байлап келді
Бұл байқаудың да өзіндік тарихы, өзіндік қызығы бар
Облыстық деңгейде өтетін байқау болады деген күннен бастап өзіміз бөлім ішінде жарыс ұйымдастырдық
Сол кезде «ЭКСПО» тобы жеңіске жеткен еді
Облыстық байқауда да өздерінің нағыз «ЭКСПО» деген атқа лайық екенін көрсеткен топ мүшелері бас жүлдені жеңіп алған
Ал республикалық деңгейдегі байқауға бір айдан астам уақыт дайындалдық
Еңбегіміздің текке кетпегені үшін қуанамыз
Біздің бөлімнің де, облыстың да мерейін асқақтатып келген әріптестерімді құттықтағым келеді.
– Латын қарпіне көшу бүгінде қоғамда кеңінен айтылып, талқыланып жатқаны белгілі
Қазақ жазуының латын алфавитіне көшуі жайлы пікіріңіз қандай?
–Елбасы Н.Ә.Назарбаев «Болашаққа бағдар: рухани жаңғыру» атты мақаласында қазақ тілін біртіндеп латын әліпбиіне көшіру жұмыстарын бастауымыз керектігін, болашақта барлық саладағы ісқағаздар мен оқулықтар да осы қаріппен жазылуы тиіс екенін қадап айтып, Үкіметке нақты тапсырмалар берді
Демек, көп кешікпей тәуелсіз мемлекетіміздің латын әліпбиіне көшетіні айқындалды
Ол күн жетті де
Өз басым бұл бастаманы толықтай қолдаймын
Себебі, бұл біздің әлем елдерімен иық тірестіруімізге апарар бірден-бір жол
Қазіргі уақытта ұялы телефондарда жарнама, хабарламалар латын әліпбиімен жазылуда
Сонымен қатар ғаламтор желісінде де латын әліпбиіне ­аударатын транскрипция орнатылған
Қорыта келгенде, латын әліпбиіне көшу түркі және жаһандық әлеммен ықпалдасуға, қазақ халқы ертеден қолданған әліпбиімізге қайта оралып, ұлттық санамыздың қайта жаңғыруына жол ашады демекпін.
Сұхбаттасқан
Динара АУЖАНОВА
