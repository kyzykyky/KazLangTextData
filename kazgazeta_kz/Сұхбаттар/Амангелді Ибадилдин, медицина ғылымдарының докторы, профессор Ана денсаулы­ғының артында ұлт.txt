Біз осы денсаулықты теңдессіз байлыққа балағанымызбен, бағасын қаншалықты біліп жүрміз? Алдына ауырып ем іздеп баратын ақ халаттылардың аузынан белгісіз дерттің диагнозын естігенде аңтарылып қалатынымыз өтірік емес
Бұдан кейін бармағыңызды бір-бірлеп тістесеңіз де, бәрі бекер болуы мүмкін
Өйткені сұрап алған аурудың емі жоқ
«Жаны мұрнының ұшына келгенше ауруханаға аттап баспайтындардың басым бөлігі – қазақтар
Содан соң оларға ауру үйір болмағанда қайтсін?» дейді дәрігерлер
Осы мәселелер төңірегінде С.Асфендияров атындағы Қазақ ұлттық медициналық университеті хирургиялық аурулар кафедрасының меңгерушісі, медицина ғылымдарының докторы, профессор Амангелді Ибадилдинмен аз-кем әңгімелесудің сәті түскен-ді.– Бүгінде, байқасақ, жасы мен жасамысы болсын, тіпті кәрі-құртаңы болсын – жүрек ұстамасынан, қала берді, қан қысымынан қайтыс болатынын жиі естиміз
Дәл осы жүрек-қан тамырлары ауруы бойынша дүниежүзіндегі 200-ден астам елдердің арасында алғашқы үштікке кіреді екенбіз
Бүкіләлемдік денсаулық сақтау ұйымының деректеріне сү­йенсек, 100 мың халықтың 800-і немесе 120 мың қазақстандық (көбіне ер азаматтар) жыл сайын аталған аурудың кесірінен көз жұматын көрінеді
Тіпті бұл аурулар соңғы кездері жасарып бара жатқан секілді
Бұл жайлы не айтасыз?
– Жүрек-қан тамырлары аурулары бойынша дүниежүзілік статистиканың алғашқы үштігіне кірсек, ол – біріншіден, қазақ халқы­ның денсаулығына нем­құрайдылықпен қарайтынында, ауруы асқынғанда ғана аңғарғандай аң-таң күй кешіп келетіндігінде
Екіншіден, дәрігерге қаралған науқастар дәрігер ұсыныстарын дұ­рыс қолданбағанның кесірінен ем қонбайды, ол аздай, ауру жамап алады
Үшіншіден, аталған аурулардың жастар арасында көбейіп бара жатқан себебі, соңғы кездері жүйкеге көп күш түсу жағдайы жас­тарды жаншып жібере жаздап тұр
Осы себептен сиреп барады соғысы жүректердің демеске лаж жоқ
Бұған бола жастарды жазғырудың керегі жоқ
Баяғы кездердегідей қоғамда жастарға қам­қорлық жағы жетіспейді
Дип­ломы бола тұра жұмыс табудың қиындығы, жалақының аздығы, баспанасыз­дық, жас отбасын асырау, күнкөріс қиын­дығы жастарымызды жүнжітіп жібереді
Өкініштісі сол, бұл жас­тар өлімінің көбеюіне де әсер етуде.
– Амангелді аға, бір ғасырларда қазақ елін оба деген індет жайласа, соңғы ғасырларда құрт ауруы (туберкулез) қаптады
Ал жиырма бірінші ғасырдағы қазақтың дерті не? Бүгін қай ауру елімізде етек жайып отыр және не себептен?
– Жоғарыда аталған ауруларды қоспағанда, қазіргі кезде тек қазақтың емес, барша халықтар арасында, әсіресе, ТМД елдерінің халықтарын­да құрт ауруымен қоса алкоголизм, нашақорлық індеті жайылып барады
Соның салдарынан пайда болатын аурулар – жедел ұйқы безінің аурулары, ойық жараның асқынған түрлері, іріңді аурулар жиі кездеседі
Бұл жайт экономикалық және экологиялық күйзеліске ұшы­раудан деп ойлаймын.
– Еліміздің әр облысында өзіне тән кең етек жайған аурулар бар
Оны арнайы мамандар да жоққа шығармайды
Мәселен, Шығыс Қазақстан облысында онкологиялық ауруға шалдыққандар көп
Ал басқа аймақтарда қандай сырқат түрлері басым және ол қандай жағдайларға байланысты орын алып отыр?
– Ол деректер ғылыми түрде дәлелденген
Мәселен, Қызылорда облысында гепатит ауруы көп
Оның себебі ертеректе осы өңірде күріш егісін дамытуға күш салып, сан түрлі химикаттар мен пестициттер аямай қолданылды
Қазіргі кезде де аталған аймақтан гепатит В мен С қосарлана кездеседі
Соның нәтижесінде осы өңірден цирроз ауруы, бауырдың қатерлі ісіктері жиі анықталуда
Солтүстік облыстарда, Семей, Атырау аймақтарында онкологиялық аурулар басым болса, Жамбыл облысы, Жетісу жерінде паразит аурулар – альвеококкоз бен эхинококкоз жиі тараған
Бұған, әсіресе, жас балалар көптеп шалдыққан
Оның бас­ты себебі жүйелі түрде санитарлық-эпидемиологиялық, ветеринарлық бақылау дұрыс жүргізілмейді.
– Еліміз ана мен бала өлімінен де көп елдерден көрсеткіші жоғары тұр
Бұған жасанды түсік жасату мен кейінгі кездері жиі кездесетін кесарево тілігі арқылы ананы босандырудың да біраз «үлесі» бар сияқты
Бұған не дейсіз?
– Ресми көрсеткіш бойынша жасанды түсік жасату бүгінде 5 пайызды құрап отыр
Олардың жас аналарда өзі туа пайда болған жүрек ақаулары, ашық түрдегі туберкулез, асқынған бауыр, бүйрек аурулары анықталған кезде жасалады
Одан бөлек іштегі нәрестенің дамуында ақаулар болуына да байланысты осындай қадамға баруға тура келеді
Өкінішке қарай, кесарево жағдайында босанатын аналардың үлес салмағы басымдау екенін қынжыла айтуға тура келеді
Бұл бүгіннің өзінде 18 пайыздан асып жығылып отыр
Оған басты себеп – қазіргі жастар жыныстық қатынасқа ерте түседі
Ол аздай, контрацептивтерді қолдану тәртібін сақтамайды
Бұл түрлі жыныс ағзаларының ауруларына әкеп соғады
Ол аурулар жедел емді қажет етеді
Сұмдығы сол, бұл – бедеулікке бастайтын бірден-бір жол
Айта кетерлік жайт, әсіресе, қаракөз қазақ қыздарымыздың бұл жағынан сауат­ты болғанын қалар едім
Қазіргі қазақ қоғамында ұлттық тәрбие ақсап барады
Қазір «Қызға қырық үйден тыйым» деген ұғым жоғалған
Өз тағдырына, жүріс-тұрысына жауап­сыз қарайтын ұрпақ өсіп келеді
Ал өз болашағына, бойына біткен балаға бей-жай қараған анадан не күтуге болады? Ал біз әрбір ана мен баланың артында бүтіндей бір ұлттың тағдыры тұрғанын ұмытпауымыз керек.
– Бүгінгі Қазақстан медицинасы соңғы жылдары сын садағына жиі ілініп отырғанын жасыра алмаймыз
Сіздіңше, еліміздің медицинасы нарық талаптарына қаншалықты жауап бере алып отыр? «Шетелден әкелінген түрлі құрылғылар мен аппараттардың тілін білмегендіктен олар құр босқа қаңырап тұр» деген сынға не дер едіңіз?
– Біздің еліміздегі медицина саласы нарық талабына сәйкес жұмыс істеуге жоспар құрған
Соған жүгін­сек, туберкулезге шалдыққандар, психикалық науқастар, жұқпалы аурулармен сырқаттанғандар, жүкті әйелдер тегін емделеді
Қымбат құрылғыларға алғашқы кезде отан­дық ақ халаттылардың тісі бата қоймағанын жоққа шығара алмаймыз
Оған қоса мамандарымызға оларды үйрету ісі кешеуілдеп, қала берді, жеткіліксіз болатын
Бүгінде арнайы әкелінген аппараттарды шетелдік инженер мамандардың өз­дері орнатып, мамандарымызды оқытып, үйретеді
Оған қоса 3 жылға кепілдік береді.
­ – Жыл басында аталған салаға жаңа жүйе енгізілді
Онда сырқаттың аурухана мен дәрігерді өзі таңдай алатыны көрсетілген
Осы жаңа жүйе туралы пікіріңіз? Олқы тұстары мен ұтымды жақтары туралы айтып кетсеңіз?
– Бұл жүйенің алдын ала тек­серусіз, жаппай қолданысқа енуінде олқылықтар да жоқ емес
Бұдан кейін ауыл халқы сапалы түрлі құрылғылары бар, жоғары санатты дәрігерлері бар қала ауруханаларында қаралғысы келеді
Осыдан соң қалалық емханаларға ауыртпалық түспей ме? Сондықтан жергілікті облыстық, аудандық ауруханаларды талапқа сай қажетті аппараттармен, іскер мамандармен қамтамасыз етуміз керек
Бұл халыққа да, мемлекетке де тиімді.
– Халық ауырса алдымен Алладан, сосын медицина қызметкерлерінен ме­дет тілейді
Ал медицина қызмет­керлерінің мұң-мұқтажына кім құлақ асып жатыр?
– Елдегі дәрігерлерді ең толған­дырған мәселе – еңбекақының мардымсыздығы
Әлеуметтік жа­ғынан да, заң тұрғы­сынан да қор­ғалмаған медицина қыз­мет­керлерінің жағдайын шетел­дік әріп­тестерімізбен салыстырудың өзі ұят
Адам жанының арашашысы болып жүрген ақ халаттылар­дың жанайқайын айтудайын айтып жүр­генімізбен, оны еститін құлақ, түсінетін түйсік табылмай отыр
Менің ойымша, әр сала бойынша дәрігерлер ассоциациясын құрған дұрыс
Бұл орайда америкалық дә­рігерлердің принциптерін қазақ мен­талитетіне келістіре пайдаланған да артық болмас еді.
Сұхбаттасқан  Д.ІЗТІЛЕУ
