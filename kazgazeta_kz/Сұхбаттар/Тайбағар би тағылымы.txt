Елімізге жақсы танымал қаламгер, қайраткер азамат Балғабек Қыдырбекұлы­ның балалары үлкен атасы Тайбағар Тұрпанұлының 200 жылдығын атап өтті
Жұртты жинап ас берді
Тайбағар бабамыз туралы білмек болып сол кісінің шөбересі, ҚР Мемлекеттік сыйлығының лауреаты, композитор Балнұр ҚЫДЫРБЕКТІ әңгімеге тарттық.
– Біз Тайбағар мырза туралы Қазақ кеңес энциклопедиясындағы шағын мәліметтен ғана білеміз
Онда «Шапырашты тайпасының Әжіке руынан шыққан би» делінген.
– Тайбағар Қазыбек Тауасарұлы­ның бек титулы мұра болып қалған немересі, оның кенжесі Тұрпанның жалғыз баласы
1817 жылы Қазыбек тауының баурайында қазіргі Алматы облысының Күрті аумағында дүниеге келген
Жетісу Төбе биі, Тезек төренің замандасы
Жетісу ақындық мектебінің бастауы Сүйінбай Аронұлының жақын досы
Олар үшеу еді, жұбы жазылмас достығының үшінші өкілі Жетісу әншілік мектебінің бастауы немере бауыры, өзімен түйдей жасты Дәурен сал Құдабайұлы
Тәңірім жазса, биыл күзде Дәурен атаның да 200 жылдығын атап өтеміз
Әрине, үлкендерден бізге жеткен талай әңгіме бар, бірақ Тайбағар атаның ірілігін, аса даралығын біз Сүйінбай ақынның өлеңінен көреміз:
Тұрпаннан жалғыз Тайбағар,
Жалғыз да болса айдаһар.
Ол ысқырса, Жетісу
Қайда жоқ та, қайда бар.
– Бабаның би ретіндегі атқарған ісі туралы не айтар едіңіз?
– Тайбағардың би ретінде аты шығып, мырза атанып, әйгілі болуына екі жағдай себеп болған
Ру арасындағы тайталаста, белгісіз жағдайда бір жігіт қазаға ұшырайды
Топтасып жүрген жігіттердің ішінен байлар балаларын малымен, пұлымен арашалап алады
Тіреуі жоқ, қолдауы жоқ Қонай деген жалшы кедейге кінә тағылып, өлімге кесіледі
Тайбағар Аягөзде өткен сотқа Жетісу төбе биі ретінде барып сонда шешендігімен, парасаттылығымен жеңіп шығып, кедей жігітті өлім жазасынан құтқарып қалған
Бұл сот Жетісу тарихына «Қонай дауы» атауымен кірді
Тайбағар өлім жазасынан құтқарып қалған аты шулы Қонай белгілі қайраткер Дінмұхамед Қонаевтың арғы атасы.
Екінші жағдай, Тайбағардың немере бауыры, әйгілі әнші-ақын Дәурен сал Құдабайұлына байланыс­ты
Атағы қазақ даласына кең тараған Дәурен сал орта жасқа келгенде Жалайырдың Күшік руынан шыққан Нұрқа деген қызға ғашық болады
Ел-жұртқа есімі жақсы таныс Дәурен салды қыз да ұнатады
Бірақ Нұрқа жаз шыға атастырып қойған жігітке ұзатылмақшы екен
Ғашықтар қашып кетуді ұйғарады
Наурыз айы, сең жүріп, Іле тасып жатқан кез
Мұз аралас суға қыз да, екі ат та кетеді
Жағаға шыққан Дәуренді Күшіктер ұстап алып қамап қояды
Сонда Дәурен сал былай депті:
Сағындым, сарғайдым да
қаудай болып,
Елімде жүруші едім таудай болып
Күшіктің бір қызына
ғашық болып,
Маталып жатқан жайым
жаудай болып.
Жанитын бойда қару-қуатымды,
Сағындым
Шапырашты-Дулатымды,
Күшіктер қадірімді қайдан білсін,
Мендей жан жүз жылда
бір туатын-ды.
Қыз жағы Дәуренді өлтірмек болып, қыздарының өміріне бұрын-соңды естімеген айып сұрайды
Ондай айыпты ешкім бере алмас деген ойлары болған
Ол кезде Тайбағар Аягөзде Қонай дауында жүр екен
Суыт хабар естіген Тайбағар, Жалайыр зиялыларынан кешірім сұрап, 300 байтал айдап беріп, немере бауырының өмірін сақтап қалған.
– Сүйінбай мен Тайбағар мырзаның қарым-қатынастарына тоқталсаңыз…
– Ел ішінде әкімнен ақынның сөзі өтімдірек болғанын білеміз
Оның дәлелі хан деп мүсәпірленбей Бұқар жыраудың Абылайға, Махамбеттің Жәңгірге айтқан сөздері бар екенін білеміз
Сүйінбай ақынның да бетіне басып айтар «өз ханы» болған, ол ­Тезек төре
Бүгінге дейін Тезек төреге айтқан сөздерінің біразы жеткен
«Ақиық» кітабында мынадай жолдар бар:
Аламын деп, басыма пәле салдың,
Ондай күшті, қу төре,
қайдан алдың?!
Екі ұрыңды Асылдар матағанда,
Мықты болсаң, о Тезек,
қайда қалдың?!
Сағыңды, саңлағыңды
байлап алды,
Бар малыңды бір күнде
айдап алды.
Менің бауырым Тұрпанның
жалғыз ұлы,
Мықты болсаң, жеңіп көр
Тайбағарды!
Бұл өлеңге қарағанда, Тайбағар атамның беделі жалпы жұртшылыққа ханнан кем түспеген
Жетісу жерінде дәулетті, жомартты кісі ретінде белгілі саналып, алыс жолға шыққан зиялылар атамның ауылына тоқтаған
Соның бірі Құнанбай
Құнанбай қажылыққа бара жатып Тайбағар атамның үйіне түсіп, қонақ болған
Тіпті бұл туралы өткен ғасырдың басында ақын Өмірзақ Қарғабаев дастан жазған.
– Тайбағар мырзаның қоғамдағы орнынан хабардар болдық, ал күнде­лікті тұрмысы туралы не дер едіңіз?
– Біз кішкентай кезімізде Тайбағар ата туралы талай әңгіме еститінбіз
Оның көбісін әжем Нұрила енесі Жығадан білгенін айтатын
Қазір қариялар айтқан естеліктерін еске ала отырып, кейде сенер-сенбесіңді де білмейсің
Соғымға 20-25 жылқы с­ойылатын дегенге қалай ғана сенерсің! Таңертең тек қана өзінің әйелі түйе сүтіне илеп пісірген құймақ жеп, бір кесе саумал ішетін…Тайбағар бейнесі бір жағынан қарағанда Қонай, Дәурен салды өлім жазасынан алып қалған прогрессивті гуманист, ал екінші жағынан қарасаң – қатыгез отағасы
Тайбағардың бәйбішеден туған кіші қызын ежелгі жекжаты қоңырат Шідербай айттырып қойған
Уәделескен кез келіп, Түркістан жақтан келетін құдаларын күтіп алуға және қыз ұзату тойына бүкіл ауыл болып қызу дайындала ­бастайды
Бір түні қыз сүйген жігітімен қашып кетеді
Қуғынға шыққандарды әкесінің өзі бастап барады
Бірақ жете алмайды
Ыза кернеген, ашуға толы Тайбағар: «Әттең, жете алмадым, өз қолыммен өлтіріп, сол жерді «қыз өлген» атандыратын едім!» деп қамшымен үй керегесін тартып қалса, киіз тілініп түсіпті
Амал нешік, құдалар да келіп қалған
Той болып, қашып кеткен бәйбішенің қызы орнына Тайбағар тоқалынан туған қызын ұзатып жіберген
Ренжіген тек біздің әжеміз Жыға болған
Көп жыл өте келіні Нұрилаға бітпейтін өкінішпен: «қызымды өз қолыммен ұзата алмадым, айып ретінде төленіп кетті» дейді екен.
– Тайбағардың қазасына байланыс­ты «Сүйінбай ақын айтыпты» дейтін сөз бар еді…
Сүйінбай, Дәурен сал, Тайбағар үшеуі құрбы-құрдас, дос болды
Қатарынан ең алдымен о дүниелік болып 1879 жылы, 62 жасында Тайбағар атам кетті
Сүйінбайдың қатаң мінезінен сескенген жұрт, суық хабарды қалай жеткізерін білмей, Дәурен салға айтқызады
Дәурен Тайбағардан төрт-бес ай кіші екен, әзілі ме әлде шындығы ма Тайбағарды «көке» дейді екен
Сүйінбай ауылына барып сол заматта шығарған «Көкем» деген әнін салады:
Тайбағар дүние салды
көргендей боп,
Жүруші-ек қыз тоқыған
жөргемдей боп,
Егіздің сыңарындай есіз қалдым
Жартасқа жалғыз біткен
бүргендей боп,
Оу, Көкем, Көкем-ау…
Сонда Сүйінбайдың айтқаны:
Ау, Жалмамбет баласы!
Не деп тұр мынау Дәуренсал!
Шапырашты, Ысты,
Ошақты кетті ғой дейді панасы,
Сөгілді таудың сағасы,
Жыртылды Дулат жағасы,
Тайбағар өлді дегенше
Өлді ғой десең болмас па
Әділдіктің ағасы!
Мұқалды десең болмас па
Туралықтың тағасы
Тайбағардың өлгені –
Түскені сөздің бағасы.
Ақберен мылтық сынды ғой,
Дұшпанның көңілі тынды ғой!
– Сіз Тайбағар мырзаға шөбересіз
Екі ғасыр ішінде талай ұрпақ дүниеге келеді емес пе?
– Біздің әулет кенжелеп қалған ұрпақ
Бүгінде ХVІІІ ғасырда өмір сүрген менің Қазыбек бабамның қатарласы Қаракерей Қабанбайдың менен бір мүшел жас үлкен 11-ші ұрпағын білемін
Ал Қазыбектің кенже ұлы Тұрпан әкесі 67 жасқа толғанда туған
Жалғыз ұлы Тайбағар дүниеге келгенде Тұрпан 54 жаста екен
Менің Қыдырбек атам Тайбағардың кіші әйелінен әкесі 57 жасқа келгенде туған
Әкем Балғабек туғанда әкесі Қыдырбек 53 жаста, анасы Нұрила 33 жаста болған.
– Қазақ «тақыр жерге шөп шықпайды» дейді, сізді де Тайбағар мырза сияқты асылдың сынығы деп санаймыз
Қоғам қайраткері, жазушы, журналист Балғабек Қыдырбекұлы ағамызды бәріміз білеміз
Тайбағардан тағы қандай ұрпақ қалды?
– Тайбағардың тұңғышы Жолсейіт әкесінің ісін жалғастырған
Архивтегі мәлі­меттер оны «Народный судья Куртинской волости» дейді (ЦГА РК ф.44 оп.1 д.1965 л.3)
Екінші ұлы Үмбетқұл кәдімгі көпес болған
Жалалабад арқылы қой айдап, мал сатып, Жетісуға шай, өрік-мейіз, жібек әкеліп сатқан
Оның кәсібі, менің пайымдауымша, әке тарапынан қолдау таппай, ешкімге ұнамаған
Үшінші ұлы Төлеп туралы бар білетінім, іс-қимылы тым жылдам, мінезі өте шатақ болыпты; сондықтан болар, төрт әйелінің татулығы апалы-сіңлідей, бір ауыздан сөйлеп, бір ізбен жүреді екен
Басқа жұрттың тұзға барып-келгені бір апталық уақытқа созылса, Төлеп атам олардан екі күн кейін шығып, үш күн бұрын қайтады екен
Мініп барып келген түйесі, аулаға кіре сала құлап, екі күн тұра алмай жататын көрінеді
Менің өз атам Қыдырбекке әкесінің мыңдаған жылқысынан ештеңе жетпеген
Бес жасында жетім қалып, шешесінің жалғызына деген ыстық сезімінің арқасында білім алып өсіп, өмірін қарапайым, жай шаруа ретінде өткізген
Ресми мұғалім болмаса да, ауыл балаларын оқытып, «Қыдырбек молда» атанған.
«20-шы жылдары Жабағы атам (Тайбағар) кіндігінен тараған 23 үй едік» деп әжем Нұрила күйзеле айтатын
Ашаршылық, түрлі эпидемиялар, жоқшылық, ажал
Төлептің жалғыз ұлы Иса Брест қамалында 1939 жылдан әскери борышын орындап, елге қайтар кезде Ұлы Отан соғысы басталып кетті
Соңғы хатын 1941 жылдың 14 маусымында жазған
Әрине, бір сұхбат ішінде бір әулеттің тарихын толық айтуға келмес
Аталардың жасамаған жасы, істемеген ісі бізге қалдырған аманат шығар.
– Әңгімеңізге рақмет.
Әңгімелескен
Нұркен ЖАНДӘУЛЕТҰЛЫ
