Қазақстан БҰҰ-да адамның негізгі құқықтары мен бостандығын қорғау саласындағы халықаралық міндеттемелерінің орындалуы туралы екінші есебін сәтті қорғап шықты деп мәлімдеді бүгін сыртқы істер министрлігі.
Қазанның 30-ында Женевада БҰҰ-ның адам құқықтары жөніндегі кеңесінің Дүниежүзілік кезеңдік шолу жұмысшы тобының 20-сессиясында Қазақстанның адам құқықтары жөніндегі есебі тыңдалған
Қазақстан делегациясның құрамында әділет министрлігі, президент әкімшілігі, орталық сайлау комиссиясы, жоғарғы сот, бас прокуратура, ішкі істер министрлігі, адам құқықтары жөніндегі ұлттық орталық, денсаулық сақтау және әлеуметтік даму министрлігі, білім және ғылым министрлігі өкілдері болды.
Сыртқы істер министрлігі Қазақстан алғашқы есебін қорғаған 2010 жылдан бері "сот және пенитенциарлық жүйені реформалап жатқанын, балалар мен мүгедектер құқықтарын қорғау шаралары жүргізіле бастағанын, қылмыстық және әкімшілік заңнамалар жетілдіріліп жатқанын" айтады.
Қазақстандық делегация есебін тыңдаған БҰҰ-ға мүше елдер Қазақстанға адам құқықтарына қатысты бірнеше ескерту мен ұсыныс жасады.
 
