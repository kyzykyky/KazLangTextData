Оңтүстік Қазақстан облысының (ОҚО) Сайрам аудандық сотында «терроризм» ісі бойынша сотталушы Дастанбек Белдімұратов ісі қарала бастады деп хабарлайды Азаттық тілшісі
Дастанбек Белдімұратов - «терроризмді насихаттады» және «діни алауыздықты қоздырды» деген күдікке ілінген жергілікті он тұрғынның бірі
Сотта судья Әбдісейіт Әшірбаев төрағалық жасайды
Сот отырысына айыпталушы мен оның туыстары қатысып жатыр
Дастанбек Белдімұратов Қылмыстық кодекстің 256-бабы 2-бөлігімен («Терроризмдi насихаттау немесе терроризм актiсiн жасауға жария түрде шақыру») айыпталып отыр
Белдімұратов сотта кінәсін ішінара мойындайтынын мәлімдеді.
Айыпталушының туыстары судьяға Бердімұратовтың бұрын сотталмағанын, отбасында жалғыз асыраушысы екенін ескеруді және жазасын жеңілдетуді сұрады
Прокурор Ахметов айыптау актісін оқыды
Ол айыпталушының «әлеуметтік желі арқылы халықаралық террорлық ұйымдардың терроризмге шақыратын материалдарын жариялағаны үшін» айып тағылғанын айтты
Дастанбек Белдімұратов сотта прокурормен процесуалдық келісімге келмейтінін, тағылған айыппен ішінара келісетінін айтты.
Бұдан бұрын Родикул Маккомбаев, Гафуржан Парпиев, Даниер Умаров, Махмуджон Худайбергенов, Фаррух Аскаров Қылмыстық кодекстің 256-бабы 2-бөлігімен («Терроризмдi насихаттау немесе терроризм актiсiн жасауға жария түрде шақыру») айыпты деп танылып, алты жыл мерзімге бас бостандығынан айыру жазасы кесілген еді
Олар кінәсін мойындау түрінде процессуалдық келісім жасасқан.
2017 жылдың 16 қарашасы күні Ұлттық қауіпсіздік комитетінің Оңтүстік Қазақстан облысындағы департаменті мен ішкі істер органдары бірлесіп Сайрам ауданының он тұрғынын ұстаған
Ұсталғандар Қазақстан қылмыстық кодексі 256-бабының 2-бөлігімен («Терроризмдi насихаттау немесе терроризм актiсiн жасауға жария түрде шақыру») және 174-баптың 1-бөлігімен («Әлеуметтiк, ұлттық, рулық, нәсiлдiк, тектік-топтық немесе дiни алауыздықты қоздыру») күдікті деп танылған еді.
