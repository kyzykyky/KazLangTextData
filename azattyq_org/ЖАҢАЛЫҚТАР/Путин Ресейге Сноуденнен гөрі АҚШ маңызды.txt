
"Ресей мен АҚШ-тың қарым-қатынасы арнайы қызмет төңірегіндегі әңгімелерден гөрі маңызды" деді Ресей президенті Владимир Путин АҚШ қауіпсіздік қызметінің бұрынғы агенті Эдвард Сноуден жайлы сұраған тілшілерге.

АҚШ-пен қарым-қатынасты оңалтуды мақсат еткенін айтқан Путин Сноуденді Мәскеу мен Вашингтон арасын суытатын іске жібере қоймайтынын ескертті.

16 шілдеде Ақ үйдің баспасөз хатшысы Джей Карни Ресейден Эдвард Сноуденді беруді тағы да сұраған еді
Ол Сноуденді «саяси қуғынға түскен құқық қорғаушы да емес, диссидент те емес» деп атаған.

Маусымның 23-і күні Гонконгтен Ресейге ұшып келгеннен бері Шереметьево әуежайының транзит аумағында тұрып жатқан Эдвард Сноуденге АҚШ-та барлау қызметінің құпия бағдарламасын әшкерелегені үшін «тыңшылық жасады» деген айып тағылып, іс қозғалған.

Эдвард Сноуден 12 шілдеде Мәскеудегі Шереметьево әуежайында Ресейлік және шетелдік құқық қорғаушылармен кездескен кезде өзін паналатуға келіскен Латын Америкасындағы елдердің біріне жеткенге дейін Ресейден уақытша баспана сұрамақ жоспарын хабарлаған.

