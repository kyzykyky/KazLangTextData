
Қазақстан Ресейден шілде айында "Протон-М" зымыран тасығышының апатқа ұшырауынан келген зардапқа өтемақы сұрады деп хабарлайды жергілікті агенттіктер
Өтемақы туралы қоршаған орта және су ресурстары вице-министрі Бектас Мұхамеджанов Астанада өткен Азаматтық форумда үкіметтік емес ұйымдар өкілдерінің сұрақтарына берген жауабында айтқан


"Соңғы апатқа қатысты біздің комитет келтірілген экологиялық зардап мөлшерін есептеді
Зардап мөлшерін Ресей жағына айттық
Елді дүрліктірмеу үшін экологиялық зардап мөлшерін айтпаймын
Қазір Ресей жағы біз есептеген соманы қарастырып жатыр
Бұл - келіссөздерде шешілетін мәселе, Ресейдің бұған қалай қарайтынын көреміз" деген Мұхамеджанов.

Вице-министр бұған қоса гептил отынын пайдаланатын зымырандарды ауыстыру мәселесі қарастырылғанын, Қазақстанның "Бәйтерек" жобасына қыруар қаржы салғанын" айтқан
"Бірақ "Бәйтерек" жобасына бөлінген қаржы жымқырылып кетті де, жоба іске аспай қалды" деген ол
Оның сөзінше, қазір "Протон-М" зымыран тасығышын украиналық "Днепр" зымыран тасығышына ауыстыру жайы қарастырылып жатыр.

2013 жылы 2 шілдеде Байқоңырдан ұша бере апатқа ұшыраған ресейлік "Протон-М" зымыран тасығышынан бірнеше жүз тонна улы отын – гептилдің төгілуі Қазақстан қоғамында қарсылық акцияларын туғызған еді.

