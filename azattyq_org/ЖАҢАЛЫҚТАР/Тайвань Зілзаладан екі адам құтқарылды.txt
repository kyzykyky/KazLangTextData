Тайваньда құтқарушылар Тайнань қаласында болған жер сілкінісінде құлаған үйдің қирандылары астынан тірі қалған екі адам - ер мен әйелді алып шықты.
Тайвань билігінің 8 ақпан күні хабарлауынша, құлаған көп қабатты ғимарат үйінділері астында әлі 100-ге тарта адам қалып қоюы мүмкін.
Екі адамның құтқарылуы құтқарушылардың үйінділер астынан әлі де тірі қалғандарды шығаруға болады деген үмітін оятқан.
Бірақ Тайнань мэрі Лай-Чин-тэ жоғалғандардың көбі үйіндінің ең астында, терең қабатында қалып кетуі мүмкін дейді.

6 ақпан күні Тайнаньда қуаты 6,4 магнитудалы жер сілкінісі болып, қалада бірнеше ғимарат, оның ішінде 17 қабатты тұрғын үй қираған
Зілзаладан қазірге дейін 36 адам қаза тауып, 500-ге тарта адам зардап шеккен.
Билік 17 қабатты ғимаратты салғандарға қатысты қылмыстық тергеу бастады.
