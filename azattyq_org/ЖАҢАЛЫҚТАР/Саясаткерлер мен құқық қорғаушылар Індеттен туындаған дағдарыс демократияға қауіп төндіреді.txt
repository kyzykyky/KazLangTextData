Халықаралық демократия институты және АҚШ-тың демократия жөніндегі ұлттық қорының бастамасымен әлемнің 500-ден астам саясаткері, қоғам қайраткері, Нобель сыйлығының лауреаттары және құқық қорғау ұйым жетекшілері бірлесіп ашық хат жазды
Хат авторлары авторитарлық режимдер билігін нығайтып, сыни пікірді тұншықтыру үшін пандемияны қолдануы мүмкін деп ескерткен
Олардың пікірінше, тіпті демократиялық жолмен сайланған кейбір басшылар төтенше жағдай кезінде өкілетін арттырып, адам құқығын шектеп, мемлекет бақылауын күшейтіп жатыр
Хат авторларының ойынша, пандемия саяси дағдарысқа апарып, либерал демократияның болашағына қауіп төндіреді

Акцияны 70 шақты құқық қорғау ұйымы қолдады
Олардың арасында Transparency International, Конрад Аденауэр қоры және World Movement for Democracy ұйымдары бар
Бұған қоса, хатқа ондаған саяси қайраткер, Нобель сыйлығының лауреаты, 60-тан астам бұрынғы мемлекет, үкімет басшысы қол қойған
Хатты қолдағандар арасында қазақстандық танымал құқық қорғаушы Евгений Жовтис те бар
Ресейліктерден Михаил Ходорковский, Гарри Каспаров, Владимир Кара-Мурза, Жанна Немцованың да аты-жөндері кездеседі

"Сөз бостандығын тұншықтыру, келіспейтіндерді түрмеге қамау, сайлауды белгісіз мерзімге шегеру - мұның ешқайсысының денсаулықты қорғауға қатысы жоқ" деп санайды хат авторлары

Олар сонымен бірге сөз бостандығы шектеліп, вирус туралы айтқандарды қудалайтын Қытайда пандемияның басталуы кездейсоқтық емес деп есептейді

"COVID-19-дан туындаған дағдарыс - біз бағалайтын бостандыққа қауіп төнгені жайлы ескерту және біз мұны қалыпты нәрсе деп қабылдамауымыз қажет" делінген хатта.
