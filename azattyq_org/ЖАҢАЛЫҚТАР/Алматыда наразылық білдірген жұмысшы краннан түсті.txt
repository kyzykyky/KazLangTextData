
Дүйсенбі күні Алматыда құрылыс кранының басына шығып наразылық білдірген Айдар Меңлібеков бірнеше сағаттан соң жерге түсіп, журналистердің сұрағына жауап берді деп хабарлайды оқиға орнынан Азаттық тілшісі.

Меңлібеков өзі жұмыс істейтін «А-Та строй» құрылыс компаниясында еңбек заңдылығы мен еңбек қауіпсіздігі ережелері сақталмайтындығына наразы болғандықтан осындай төтенше қадамға барып, қоғам назарын аударғысы келгенін айтты.

«Компания еңбек келісім-шартының кейбір баптарын орындамай отырғаны туралы алдыңгүні мен оларға жазбаша талап бергенмін
Бірақ олар өзіме жала жауып, қарсы шағым ұйымдастырды, сосын амалсыздан осындай шараға баруға мәжбүр болдым
Қазір енді талаптарымды орындаймыз деген соң краннан түстім» деді Айдар Меңлібеков.

Бұл мәселеге байланысты «А-Та строй» компаниясының әкімшілігі журналистерге түсінік берген жоқ
Компания Алматыдағы Сейфуллин және Мақатаев атындағы көшелердің қиылысындағы MEGA сауда орталығының құрылысын жүргізіп жатыр.

Қазақстанда кейбір азаматтардың өз құқын қорғау үшін құрылыс кранына шығып наразылық танытуы бұған дейін де болған.

