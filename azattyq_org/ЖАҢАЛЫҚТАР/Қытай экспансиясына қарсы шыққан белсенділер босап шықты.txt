30 қазанда Шымкент қалалық мамандандырылған әкімшілік сотының қаулысымен Қытай зауыттарының салынуына қарсылық білдіріп, бес тәулікке қамалған белсенділер Нұржан Мұхамедов пен Жанмұрат Аштаев босап шықты
Шымкент қалалық полиция департаментіне қарасты арнайы қабылдау орнынан Жанмұрат Аштаев - түске дейін, Нұржан Мұхамедов түстен кейін босатылды.
Өткен аптада қамаларының алдында сотқа күшпен жеткізілген Нұржан Мұхамедовтің сот залында денсаулығы нашарлап, дәрігерлер оны жедел жәрдеммен алып кеткен еді
Сол түні ауруханадан шыққан белсендіні полиция қайтадан сотқа апарып, ақырында бес тәулікке қамалған

Жазасын өтеп шыққан Нұржан Мұхамедовтің Азаттыққа айтуынша, ауырсынғаннан әлі күнге дейін екі қолын көтере алмайды.
- Қолымда дәрігерлер жазып берген диагноз бар
Ертең емханаға барып, ем қабылдаймын
Шеруге шығып, қазіргі жүйеге қарсылық білдіру азаматтық парызым
Қанша рет қамаса да Қытай экспансиясына қарсылығымды тоқтатпаймын, - дейді ол

Оқи отырыңыз: Сотқа күшпен жеткізіліп, "жараланған" белсендіні жедел жәрдем алып кетті
Ал Шымкент қалалық полиция департаменті Азаттыққа Мұхаммедов "жауапкершіліктен қашу үшін ауырдым деп сылтауратты" деп айтқан.
25 қазан күні Шымкент қалалық мамандандырылған әкімшілік соты қыркүйек айының басында "Қытай экспансиясына қарсы" митингіге қатысқан белсенді Жанмұрат Аштаевты да бес тәулікке қамаған.
2-3 қыркүйекте Маңғыстау облысындағы Жаңаөзен қаласында жергілікті тұрғындар "Қытай жобаларына" қарсылық акциясын өткізді
Кейін Алматы, Нұр-Сұлтан, Ақтөбе, Семей, Шымкент және тағы басқа қалаларда жаңаөзендіктер талабын қолдаған акциялар өтті
Полиция бастапқыда акцияға қатысқандарды ұстамаса да, кейінірек олардың басым бөлігіне айыппұл салып, қамады.
