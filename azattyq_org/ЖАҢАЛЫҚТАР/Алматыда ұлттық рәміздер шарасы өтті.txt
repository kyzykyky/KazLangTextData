Бүгін Алматыдағы Абылай хан даңғылы мен Төле би көшесінің қиылысындағы скверде ұлттық рәміздерді ұлықтау акциясы өтті деп хабарлады Азаттық тілшісі.
Қазақтың батыр қыздары Мәншүк Мәметова мен Әлия Молдағұлованың ескерткіші жанында өткен шараға қатысқандардың арасында қарапайым тұрғындармен бірге қоғамдық белсенділер, журналистер және кейбір саясаткерлер болды
Ұйымдастырушылар бұл акцияны Қазақстанның мемлекеттік егемендігі туралы декларацияның қабылдағанына 24 жыл толуына орайластырып өткізгендерін айтады.
Шара барысында белсенділер жұртшылыққа Қазақстанның ұлттық рәміздері бейнеленген шар, жалауша мен төсбелгілер үлестірді
Бейбіт жағдайда өткен шараны полиция сырттай бақылап тұрды.
Акциямен бір мезгілде осы жердегі алаңда ұйымдастырылған мотоциклдер шоуын ұлттық рәміздер шарасын ұйымдастырушылар өздеріне кедергі келтіру үшін жасалған нәрсе деп қабылдады.
Шамамен 40 минуттай уақытқа созылған рәміздер акциясынан жұрт біртіндеп тарады.
