
Бүгін, Қырғызстан парламентінің кезекті сессиясы ашылатын күні ресми түрде жаңа басқарушы коалиция мен үкімет құрыла бастайды.

Азаттық радиосы Қырғыз қызметінің хабарлауынша, басқарушы коалицияға Социал-демократиялық партия, Феликс Куловтың "Ар-Намыс" партиясы және социалистік "Ата-Мекен" партиясы кіреді
Фракциялар премьер-министр қызметіне президент аппаратының жетекшісі, социал демократ Жантөрө Сатыбалдиевті ұсынды.

Жантөрө Сатыбалдиев 1990 жылдардан бері Қырғызстан үкіметінде істеп келеді
Ол көбінесе Ош облысының губернаторы болды, Ош пен Жалал-Абад облыстарын қалпына келтіру дирекциясын басқарды.

Өткен аптада парламенттегі басқарушы коалиция ыдырап, Қырғызстан тәуелсіздік алғалы қызмет атқарған 23-премьер-министр болған Өмірбек Бабановтың үкіметі отставкаға кеткен.

Жаңа үкімет жасақталғанша премьерлік міндеті оның орынбасары Аалы Қарашаевқа уақытша тапсырылды.

