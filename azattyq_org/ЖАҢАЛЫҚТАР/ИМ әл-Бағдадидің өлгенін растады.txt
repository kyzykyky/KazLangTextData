"Ислам мемлекеті" террористік тобы ұйымның бұрынғы жетекшісі Әбу Бәкір әл-Бағдадидің өлгенін растады
Бұл ақпаратты ұйымға жақын Amaq агенттігі хабарлады

27 қазанда АҚШ президенті Дональд Трамп АҚШ әскерилерінің Сирияда арнайы операция өткізіп, "Ислам мемлекеті" экстремистік тобының жетекшісі әл-Бағдадидің өзін және жанында бірнеше баланы жарып жібергенін хабарлаған
Операция Сирияның Идлиб провинциясында өтті
Оған әуе және құрлықтағы әскер қатысқан
Бағдади жасырынған үйді әскерилер оның айналасындағы адамдардың көмегімен анықтаған

АҚШ қорғаныс министрлігі сәрсенбі, 29 қазанда алғаш рет әскери операциядан түсірілген суреттер мен видеокадрларды жариялады
Олардың бірінде арнайы жасақ өкілдерінің әл-Бағдади жасырынды делінген ғимаратқа жақындап келе жатқаны байқалады
Тағы бір кадрда АҚШ әуе-әскери күштерінің ұшағы жиһадшыларды атқылайды
Бұған қоса, ұйым жетекшісі жасырынды делінген үйге бомба тасталғаннан кейін ғимараттың өртеніп жатқаны көрінеді

Әбу Бәкір әл-Бағдади 1971 жылы Ирактың Саммарре қаласында дүниеге келген
Дін ілімін меңгерген
2004 жылы америка әскерилеріне қарсы астыртын әрекет ұйымдастырды деген айыппен қамауға алынған
Кейінірек босатылып, жиһадшыларға қосылған
Көп ұзамай оның жетекшісі болды
2014 жылы өзін "барлық мұсылмандардың халифімін" деп жариялады
Оның жетекшілік етуімен "Ислам мемлекеті" террористік тобы Ирак пен Сирияның бірқатар аумағын басып алды, терактілер ұйымдастырды.
