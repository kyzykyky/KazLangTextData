Жексенбі, 10 қарашада Нұр-Сұлтанда сайлау және саяси партиялар туралы заңнаманы өзгерту мақсатында референдум өткізуді қолдайтын азаматтардың жиыны басталар кезде белгісіз ер адам конференция залында айғай-шу шығарды

Белсенділердің сөз сөйлей бастағаны сол еді, залда отырған бір ер адам орнынан тұрып, жиынның заңды өтіп жатқанына күмән келтірді

- Әрбір қаладан отыз адам келді дейді, орындарыңыздан тұрыңыздаршы, көрейік, - деп айқайлады ол

"Халық өкілімін" деп айқайлап, аты-жөнін айтпаған ер адамды жиынға қатысушылар қоршап алып, күзетшілер күшпен залдан шығарды

Бүгінгі жиынды соңғы президент сайлауында бақылаушы болған және 1986 жылы Желтоқсан оқиғасына қатысқан азаматтар ұйымдастырған
Залда Қазақстанның 14 облысынан келген шамамен 500-ден астам адам болды

Референдум өткізу тобы штабының жетекшісі болып Нұрлан Есқалиев сайланды
Хатшысы белсенді Ақмарал Қамбарқызы болды.
"Референдумның негізгі мақсаты - бұл халықтың өз құқығы үшін күресі, бұл құқық бұзылып жатыр
Азаматтық белсенділік азайып барады
Билік халыққа қызмет етуі тиіс болса да, билік пен халық арасындағы "апан" тереңдеген
Билікті диалогқа шақыру керек
Біз Қазақстан тұрғындарын мемлекет басқару ісіне тартуымыз керек
Егер мұны референдум арқылы жүзеге асыру мүмкін болмаса, онда мәселе басқа" деді Нұрлан Есқалиев

Бұдан кейін әр облыс бойынша бастамашыл топтың жетекшісі таңдалды
Жиын соңында ұйымдастырушылар референдум өткізу мақсатында 200 мың адамның қолын жинай бастау үшін жиын хаттамасын республикалық сайлау комиссиясына тапсыратынын айтты.
