Түркіменстан президенті Гурбангулы Бердімұхамедов 2017 жылы ақпанда өтетін президент сайлауына кандидат ретінде ұсынылды
Түркіменстанның мемлекеттік ақпарат агенттігінің (TDH) 14 желтоқсанда хабарлауынша, бұл туралы биліктегі Демократиялық партияның Ашғабадтағы жиынында жарияланған.
Биыл күзде Бердімұхамедов конституцияға президент өкілеттігін бес жылдан жеті жылға дейін ұзартатын және кандидаттың жасы 70-тен аспауы тиіс деген норманы жоятын түзетулерге қол қойған.
Түркіменстанда президент сайлауы 2017 жылдың 12 ақпанына белгіленген
Президенттікке кандидат ұсыну 14 желтоқсанда басталған
TDH-ның ақпаратына қарағанда, алдағы бірнеше күнде Өнеркәсіпшілер мен кәсіпкерлер партиясы және Аграрлық партияның президенттікке ұсынатын кандидаттары белгілі болмақ.
Бердімұхамедов бес миллион халқы бар Түркіменстанды 2006 жылдан бері басқарып келеді.
