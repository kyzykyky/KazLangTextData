
Балқаштық адвокат Зинаида Мухортова жұма күні Астанадағы "Психикалық денсаулық медициналық орталығынан" шығарылды деп хабарлады Азаттық тілшісі
Бұл орталықта ол 30 қыркүйектен бері өзіне тағайындалған психологиялық-психиатриялық сараптама нәтижесін күтіп жатқан
Бірақ сараптама нәтижесі әлі шығарылған жоқ.

- Бостандыққа шыққаныма қуанып тұрмын, - деді ол орталықтан шыққан соң Азаттыққа


Ауруханадан босап шыққан Мухортованы туысы Наталья Абент пен "Қадыр-қасиет" қоғамдық бірлестігінің өкілдері күтіп алды.

Зинаида Мухортова Астанадағы орталыққа түскенге дейін бірнеше ай бойы Балқаштағы психиатриялық диспансерге мәжбүрлеп жатқызылған еді.

Мухортова Балқаш қаласының бірнеше тұрғынымен бірге президент Нұрсұлтан Назарбаевтың атына және "Нұр Отан" партиясына депутат Ерлан Нығматулиннің үстінен шағым жазғаннан кейін қудалана бастаған.

Мухортоваға қатысты жағдай Азаттықта жазылған соң ол халықаралық құқық қорғау ұйымдарының назарына іліккен еді
Халықаралық ұйымдар оны "саяси себеппен қудаланып отыр" деп санап, Қазақстан билігінен оған тағылған айыптарды алып тастауды және өзгеше ойлайтындарды психиатриялық ауруханаға жатқызатын советтік әдісті тоқтатуға шақырған.

