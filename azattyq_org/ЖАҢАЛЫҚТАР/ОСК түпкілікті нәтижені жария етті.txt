
Орталық сайлау комиссиясы парламент сайлауының түпкілікті қорытындысын жариялады
Парламентке өткен билікшіл үш партияға тиісті депутаттық орындар да бөлінді.

Қаңтардың 17-і күні орталық сайлау комиссиясы парламент сайлауының түпкілікті нәтижесін жария етті.

Астана мен Алматы қаласы және облыстық сайлау комиссиялары жариялаған соңғы ресми нәтиже бойынша партиялар жалпы сайлаушылардың төмендегідей дауысын алған:

«Нұр Отан» халықтық демократиялық партиясы - 80,99 %;
Қазақстан патриоттары партиясы - 0,83 %;
Қазақстанның «Ақ жол» демократиялық партиясы - 7,47 %;
Жалпыұлттық социал-демократиялық партиясы - 1,68 %;
Қазақстанның коммунистік халық партиясы - 7,19 %;
Қазақстан социал-демократиялық «Ауыл» партиясы - 1,19 %;
«Әділет» демократиялық партиясы - 0,66 %.

Орталық сайлау комиссиясы сайлауда жеті пайыздық межеден өткен үш партия - "Нұр Отан", "Ақ жол" және Қазақстанның коммунистік халық партиясына парламент мәжілісінің депутаттық мандаттарын да бөліп берді.

- "Нұр Отан" халықтық-демократиялық партиясына парламенттен 83 депутаттық орын, "Ақ жол" демократиялық партиясына 8, Қазақстан коммунистік халықтық партиясына 7 орын берілді, - деді орталық сайлау комиссиясының хатшысы Бақыт Мелдешов баспасөз жиынында.

Сайлаудың түпкілікті ресми нәтижесі қаңтардың 16-ына қараған түні жарияланған экзит-пол қорытындысына ұқсас болып отыр.

