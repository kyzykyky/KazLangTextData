Қырғызстанның бұрынғы президені Алмазбек Атамбаевтың Кой-Таш ауылындағы үйіне 7 тамызда арнайы жасақ келді.
Атамбаевтың жақтасы Мирбек Айтикеев әлеуметтік желіде тікелей трансляция таратты
Видеода Атамбаев үйінің маңында маска және арнайы жасақтың формасын киген қарулы адамдар көрінді
Видеодан мылтықтың дауысы да естілді.
Азаттықтың Қырғыз қызметі бірнеше адамның жараланғанын, оларды ауруханаға алып кеткенін хабарлады
Жараланғандардың арасында 24.kg сайтының тілшісі Аида Жумашева да бар
Оның аяғына резеңке оқ тиген

Азаттықтың Қырғыз қызметінің тілшілері Кой-Таш аймағында ұялы байланыс нашарлағанын, ауылға кіреберісте полицейлер тұрғанын хабарлады

Алмазбек Атамбаевты бірнеше рет тергеуге шақырған Қырғызстан ішкі істер министрлігі бұл жайтқа байланысты пікір білдірмеді.
27 маусымда Қырғызстан парламенті Алмазбек Атамбаевты экс-президент және тиіспеушілік мәртебесінен айырған
Кейін ІІМ Атамбаевты тергеуге шақыра бастады

Қырғызстанның бұрынғы президентіне қызметте жүріп жемқорлыққа жол берді, өкілетін асыра пайдаланды және заңсыз байыды деген сияқты жалпы саны бес айып тағылған
Атамбаев бұл айыптардың бәрін жоққа шығарып, үстінен қозғалған істің саяси астары бар деп мәлімдеген.
Атамбаевтың ондаған жақтасы 22 маусымнан бері оның Кой-Таштағы үйінің маңынан лагерь құрып, штаб ашқан
3 шілдеде Бішкекте Алмазбек Атамбаевтың жақтастары наразылық шарасын өткізіп, қазіргі биліктің отставкаға кетуін талап етті
Бұл шараға Атамбаевтың өзі де қатысқан.
Шілденің соңында Атамбаев Ресейге барып келген
Онда Ресей президенті Владимир Путинмен кездескен
Атамбаевтың сөзінше, ол Путинмен Қырғызстандағы ахуал, саяси тұрақтылық қажеттігі жайлы сөйлескен.
Кремльдің хабарлауынша, Путин Атамбаевпен "аймақ пен Қырғызстандағы ахуалды" талқылаған
Хабарламада Путиннің қырғыздарды қазіргі президент төңірегінде топтасып, мемлекет дамуына көмектесуге шақырғаны да айтылған.
