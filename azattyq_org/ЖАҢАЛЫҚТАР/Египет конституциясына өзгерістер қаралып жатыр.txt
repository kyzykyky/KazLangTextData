
Египетте ел конституциясына өзгерістер әзірлейтін комиссия екі жүз елудей өзгертулерді дауысқа салып жатқанына бүгін екінші күн
Дауыс беру сейсенбіге дейін жалғаспақ.

3 шілдеде Египеттің тұңғыш рет демократиялық жолмен сайланған президенті Мұхаммед Мурсиді қызметінен кетіріп, билікке келген әскери басшылық бірнеше айдан соң жаңа Конституция жобасы әзірленіп, бүкілхалықтық референдумға ұсынылатынын айтқан еді
Конституциялық комиссия құрамындағы 50 адам – үкіметтік емес ұйымдар, саяси партиялар, әскерилер, полиция мен түрлі діни топтардың өкілдері.

Бұл түзетулер комиссия мүшелерінің мақұлдауынан өткен соң елдің уақытша президенті Адли Мансур бір ай мерзім ішінде жаңа Конституция жобасын бүкілхалықтық референдумға ұсынуы тиіс.

2014 жылы Египетте парламент және президент сайлауларын өткізу жоспарланған.

