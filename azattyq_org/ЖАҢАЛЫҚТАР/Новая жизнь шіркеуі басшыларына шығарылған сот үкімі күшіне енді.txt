1 қарашада судья Ержан Кененбаевтың төрағалық етуімен Алматы қаласының қылмыстық істер жөніндегі сот алқасы "Новая жизнь" шіркеуінің бұрынғы басшыларына шығарылған сот үкімді қайта қарады
Апелляциялық шағымды шіркеудің бұрынғы басшылары Максим Максимов, Людмила Максимова және Сергей Заикиннің құқығын сотта қорғаған адвокат Айман Омарова түсірген

"Алаяқтық", "денсаулыққа қасақана зиян келтіру", "заңсыз бірлестік құрып, оның қызметіне қатысу" баптары бойынша айыпталған "Новая жизнь" шіркеуінің бұрынғы қызметкерлеріне қатысты сот үкімі шілде айында шыққан
Сот Максим Максимовты - бес жылға, Людмила Максимова мен Сергей Заикинді - әрқайсысын төрт жылға бас бостандығынан айырып, сырттай соттаған
"Елде қуғын көрдік" деп есептейтін Қазақстанның үш азаматы 2018 жылдан бері АҚШ-та тұрып жатыр
Сот бұған қоса, шіркеу қызметкерлерінің "қылмыстық жолмен алынған" мүліктерін кәмпескелеп, Максимовқа діни ұйымдарға жетекшілік етуге тыйым салған

1 қарашада сот алқасы алғашқы инстанцияда шығарылған сот үкімін өзгеріссіз қалдыру туралы шешім шығарып, сот үкімі бірден күшіне енеді деді
Судья Ержан Кененбаев сот үкімін кассацияға беруге болатынын да айтты

Прокурор Алтынбай Боранбаева алғашқы сот инстанциясында айыпталушылардың кінәсі толық дәлелденгенін айтып, сот алқасынан сот үкімін өзгеріссіз қалдыруды сұрады

Жәбірленуші тараптың адвокаты Болат Омаров "Новая жизнь" шіркеуінің жәбірленушілерге орасан материалдық және моральдық шығын келтіргенін айтып, тіпті кейбірінің өмірін "астан-кестең етті" деді
Адвокат апелляциялық соттан сот шешімін өзгеріссіз қалдыруды сұрады

Адвокат Айман Омарова өзі қорғап отырған азаматтардың әрекетінен "қылмыстық құрам" табылмағанын айтып, сот үкімінің негізсіз екенін жеткізді
Ол апелляциялық шағымында алғашқы сот инстанциясында жіберілген елеулі процессуалдық құқық бұзушылықтарды санамалап көрсеткен

Сот отырысынан кейін Айман Омарова Азаттыққа сот үкімін кассацияға беру қажеттігін, алайда мұны өзі қорғап отырған азаматтар шешетінін айтты
Ал жәбірленушілердің адвокаты Болат Омаров Азаттық тілшісіне кассациялық шағым түсірмейтінін айтты

Шілде айында Алматы қалалық соты "Новая жизнь" пасторларына үкім шығарғаннан кейін "қылмыстық іс қозғауға діни себептердің қатысы жоқ" деген ақпарат таратты
Сот хабарламасында "Қылмыстық іс қозғауға бірнеше азаматтың шіркеу қызметкерлерінің діни уағыз кезінде тыйым салынған психотерапевтік әдістер қолдануынан өз мүлкін шіркеу иелегіне өткізгендерін айтып, арыз жазуы себеп болды" деп жазылған

Ал тағылған айыпты мойындаудан бас тартқан пасторлар сот үкімін Алматыдағы "Новая жизнь" шіркеуін көп жыл бойы қудалаудың заңды жалғасы деп атаған
Қазір АҚШ-та тұрып жатқан пасторлар "Новая жизнь" өкілдерін қудалауды шіркеуге жүздеген қазақтың баруымен байланыстырады
Олардың пікірінше, бұл исламның ханафи мазхабы мен сүннит тармағын және орыстың православ шіркеуін қолдайтын билікке ұнамайды, сондықтан Қазақстан билігі соңғы жылдары дәстүрлі емес діни ағымдарға қысым көрсетеді деп санайды

