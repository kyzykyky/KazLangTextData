
Ресей премьер-министрі Дмитрий Медведев "Украинаның ТМД құрамынан шығып кете алатынын, бірақ мұны істеген жағдайда еркін сауда аймағының артықшылықтарынан айырылатынын" айтты.

Медведев бұл мәлімдемесін 30 мамыр күні Минск қаласында өткен ТМД үкімет басшыларының отырысында жасады.

Украина билігі парламент қарауына 14 наурыз күні ТМД құрамынан шығу туралы заң жобасын енгізген еді.

Медведевтің айтуына қарағанда, Украинаның ТМД-дан шығу мәселесі Киевтен жоғары лауазымды өкілдердің келмеуіне байланысты қаралмаған.

ТМД-ның Минск отырысына Әзербайжан, Армения, Беларусь, Қазақстан, Қырғызстан, Молдова, Ресей, Тәжікстан, Түркіменстан, Өзбекстан үкімет басшылары немесе олардың орынбасарлары қатысты.

Ресей президенті Владимир Путин Киевті "қантөгісті тоқтатып", шығыс аймақтар өкілдерімен (үкімет күштерімен қақтығысып жатқан сепаратистерді айтады - ред.) "диалог бастауға" шақырып отыр.

