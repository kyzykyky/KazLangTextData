Бүгін Қазақстанда алғаш рет Ұлттық домбыра күні атап өтілді
Солтүстік Қазақстан облысының орталығы Петропавл қаласында бұл күні алғаш болып дүниеге келген сәбиге қазақ халқының ұлттық музыка аспабы – домбыра сыйға берілді
Қаладағы перинаталдық орталықта дүниеге сәбидің анасы Данагүл Қалиеваға сыйлықты "Қазақ тілі" қоғамдық ұйымының облыстық филиалының төрағасы Жангелді Тәжин табыс етті.
- Қазір дүниеге келген сәбиге қазақтың қасиетті домбырасын сыйлап, осы домбырада алғашқы әнді ойнап, баланың құлағына қазақтың әуезді домбырасының үнін, қазақтың тамаша әнін сыламақшымыз, - деді Жангелді Тәжин.
Данагүл Қалиева бүгін таңертең өмірге ұл бала әкелген
Дәрігерлердің айтуынша, салмағы 3 келі 564 грамм болып туған баланың денсаулығы жақсы
Бұл күні перзентханада күндізгі сағат 11-ге дейін барлығы екі ұл және бір қыз бала дүниеге келген
Жыл басынан бері Петропавлдағы перинаталдық орталықта екі жарым мыңдай бала өмірге келген.
Ұлттық домбыра күні Петрпавлдағы сауда орталықтарында домбырашылар қазақтың ұлттық музыка аспабында күй тартып, ән салды.
Шілденің 1-і күні Астанадағы "Қазақ елі" монументі алдында өткен "Ұлттық домбыра күніне" арналған шараға Қазақстан президенті Нұрсұлтан Назарбаев қатысты
Екі мыңнан астам музыканттан құралған домбырашылар оркестрі дирижер Айтқали Жайымовтың жетекшілігімен "Көңіл ашар", "Адай", "Балбырауын", "Ерке сылқым" және "Сарыарқа" күйлерін орындады.
Астанадағы Ұлттық домбыра күніне арналған шара:
No media source currently available
Қазақстан президенті Нұрсұлтан Назарбаевтың биыл маусымның 13-і күні шығарған жарлығымен шілденің бірінші жексенбісі Ұлттық домбыра күні болып белгіленген.
