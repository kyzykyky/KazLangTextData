Ауғанстанның шығысында, Жалалабад (Нангархар провинциясы) қаласындағы барлау қызметінің штаб-пәтеріне шабуыл жасалып, алты адам қаза тауып, 45 кісі жараланды
Атыс кезінде шабуыл жасаушы тараптан да бес адам мерт болған

Жергілікті билік өкілдері әуелі жанкештілер жарылғыш зат толтырылған жүк көлігі мен бір автомобильді жарғанын, одан соң бірнеше сағатқа созылған атыс басталғанын айтады

Шабуылды "Талибан" қозғалысы мойнына алды

Ауғанстанда президент сайлауына түскен екі кандидаттың кикілжіңінен дауыс беру қорытындысы әлі шыққан жоқ
Ел саяси дағдарысқа тіреліп тұр
Осыған қарамастан, Кабул АҚШ ұсынған қауіпсіздік шартына қол қоймай отыр
Ол бойынша, шетелдік әскер Ауғанстаннан шығарылып болған соң, халықаралық күштердің аз бөлігі осы елде қалуы тиіс

