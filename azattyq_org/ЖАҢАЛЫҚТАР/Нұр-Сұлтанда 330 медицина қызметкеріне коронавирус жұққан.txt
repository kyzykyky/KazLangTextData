Нұр-Сұлтанда 330 медицина қызметкеріне коронавирус жұққан
Бұл туралы 12 маусымда қалалық қоғамдық денсаулық сақтау басқармасының жетекшісі Сәуле Қисықова хабарлады

"Қалада барлығы 330 медицина қызметкерінен коронавирус табылған
Бұл - Нұр-Сұлтандағы республикалық, қалалық, ведомстволық мекемелер
Арасында қалалық денсаулық сақтау басқармасына қарайтын 200 шақты медициналық ұйымдар да бар
Медицина қызметкерлерінің тек үштен бір бөлігі коронавирус инфекциясы жұққан науқастарды емдейтін стационарларда жұмыс істеген" деді Қисықова брифинг кезінде

Қаланың бас санитар дәрігері Жанна Пірәлиеваның айтуынша, ұлттық ғылыми кардиохирургия орталығының 40 қызметкерінен коронавирус табылған
Олардың барлығы ауру белгілері байқалмағандықтан үй карантинінде жатыр

Бұған дейін жергілікті БАҚ Қарағанды облысында 46 медицина қызметкеріне вирус жұққанын хабарлаған еді

Соңғы мәлімет бойынша, Нұр-Сұлтанда симптомы жоқ науқастарды есептегенде барлығы 3005 адамнан коронавирус табылған
1829 адам жазылған
14 адам қайтыс болған

12 маусымда қаланың бас санитар дәрігері Жанна Пірәлиева егер қалада коронавирус инфекциясын жұқтырғандар осылайша көбейе беретін болса, карантин шараларын күшейтеміз деп ескертті.
