6 маусымда Оралда орталық алаң маңында полиция отыздай адамды ұстады
Таңнан бері полиция алаң маңын қоршап, кезекшілікте тұрды
Билік мұны "санитарлық шара" деп түсіндірді.
Орал уақытымен 11.00-ге таман алаңға келген жұрт биліктен талаптарын тыңдауды талап етті
Алаңға келгендер үкіметтен несиелерді толық кешіруді және саяси тұтқындарды босатуды талап қылды.
- Жиналғандарға әкімдіктің ішкі саясат басқармасының бөлім басшысы мен полиция өкілі келді
Олар жұртты карантин кезінде жиналмауға шақырып, тарауды сұрады
Карантин біткен соң, 15 маусымнан кейін шығуды сұрады
Жұрт өздерін қазір тыңдауды талап етті
Бір уақытта полиция жиналғандарды ұстап, автобустарға сала бастады, - дейді жергілікті "Уральская неделя" басылымының журналисі Рауль Упоров.
"Уральская неделя" басылымының бас редакторы Лұқпан Ахмедьяров полиция өзін бөлімшеге апаруға тырысқанын хабарлады.
- Таңертең үйден шыққанда полицияға шақырту қағазын беруге тырысты
Бірақ қағазда "6 мамыр" деп көрсетіліпті
Мен кешігіп қалғандарын айттым
Олар қатені түзеуге кеткен, сол сәтте мен де кетіп қалдым, - дейді Ахмедьяров.
Оралдық бірнеше белсенді таңнан бері үйлерін полиция күзетіп тұрғанын айтты.
- Ешқайда шықпадым
Шықсам бірден ұстайды-ау деп ойладым
Себебі үйдің маңында "Нива" көлігі тұрды
Бекболат Өтепов, Мақсат Айсауытов, Бауыржан Әліпқалиевті де осылай аңдып тұрғанын білемін, - деді блогер Асқар Шайқұмаров.
Оралда қанша адам ұсталғанын, полиция оларды не үшін әкеткенін білу мүмкін болмады
Полиция департаментінің баспасөз қызметі ақпаратты кейін беретінін айтты.
Қалалық белсенділер осыған дейін билікке 6 маусымда митинг өткізу туралы өтініш берген
Бірақ билік "вирус тарайды" деп рұқсат бермеген.
