Каирде 3 шілде күні бомба жарылысы және полиция мен демонстранттар қақтығысынан бес адам қаза тапты.
Мыңдаған египеттік Каирде бұрынғы президент Мұхаммед Мурсидің биліктен тайдырылғанына бір жыл толуына байланысты акцияға шыққан
Бірақ орталық Тахрир алаңын қауіпсіздік қызметі бронды техникамен жауып тастағандықтан, тұрғындар орталыққа жақын тар көшелерге жиналып, полиция оларды тез таратты.
Amnesty International халықаралық ұйымының дерегінше, Египетте адам құқықтарының жағдайы билікке Мурсиден кейін әскерилер келген бір жыл ішінде күрт нашарлаған
Мурсидің жақтастары мен басқа да наразыларды қудалау кезінде 16 мыңнан астам адам тұтқындалып, 80 адам қамауда қаза болған.
Құқық қорғаушылар полиция абақтылары мен әскери түрмелерде адамдардың азапталып, кейбірі жоғалып кететінін де айтады
Ұйымның Таяу Шығыс және Солтүстік Африка бағдарламасы директорының орынбасары Хассиб Хадж Сахрауидің айтуынша, Египеттің арнайы қызметі "адам құқықтарын бұзуға толық еркіндік алған".
