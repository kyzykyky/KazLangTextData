Мәскеу Азов теңізінде ұсталған теңізшілерді босатудан бас тартып, Украинаның мұндай талап қоюы "негізсіз" деді.
Таяуда Германия канцлері Ангела Меркель мен Франция президенті Эммануэль Макрон Ресейден қарашаның соңында Қара теңізде Украинаның үш кемесін ұстаған кезде тұтқындаған украин әскерилерінің барлығын ешқандай шартсыз дереу босатуды талап еткен еді.
Бұл талапқа жауап берген Ресей сыртқы істер министрлігі "Батыс екіұдай стандарт ұстанады, Украина адам құқықтарын бұзып отыр" деп мәлімдеді.
Ведомство жауабында "Украина шекарашыларының Ресейдің бірнеше кемесін ұстағаны, "Риа Новости Украина" ақпарат агенттігінің басшысы Кирилл Вышинскийдің қамауға алынғаны" жазылған.
Мәлімдеде Украина президенті Петр Порошенконың "төмен рейтингі" де айтылады.
"Украинада көптеген ұлттың, әсіресе орыстар мен орыс тілділердің құқықтары өрескел бұзылып жатыр
Украиншадан өзге тілдерді пайдалануға тыйым салынып жатыр
Ресми биліктің позициясынан басқа көзқарастағы ақпараттарға цензура қойылып, оларды таратуға тыйым салынып жатыр" делінген СІМ мәлімдемесінде.
Киев бұл мәлімдемеге әзірге жауап берген жоқ.
Ресей Қара теңізде ұстаған Украинаның 24 әскери қызметкері қазір Мәскеудегі тергеу абақтысында қамауда отыр
Ресей билігі оларға "мемлекеттік шекарадан заңсыз өткен" деген айып таққан
Адвокат Николай Полозовтың хабарлауынша, қамалғандардың барлығы өздерін әскери тұтқын деп тануды талап еткен.
