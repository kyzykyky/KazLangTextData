
Алматының әкімшілік соты қоғамдық белсенді Ермек Нарымбаевты "рұқсат етілмеген жиын ұйымдастырды" деп айыптап, оған 50 айлық есептік көрсеткіш көлемінде (1 айлық есептік көрсеткіш - 1731 теңге) айыппұл салды.

Ал Ермек Нарымбаев 30 қыркүйекте БҰҰ-ның Алматыдағы өкілдігі алдында өткен, "Протон-М" зымыранының ұшырылуына наразылық білдірген акцияға "ұйымдастырушы емес, жай қолдау білдіруші ретінде" қатысқанын айтады.

Белсенділер 30 қыркүйек күнгі акцияда зымыран тасығышта қолданылатын отын - гептилдің химиялық қару екенін айтып, БҰҰ өкілдігіне хат тапсырған.

30 қыркүйекте Байқоңырдан байланыс спутнигін тіркеген ресейлік "Протон-М" зымыран тасығышы ұшырылған.

2 шілдеде ресейлік үш "Глонасс-М" аппаратын тиеген дәл осындай "Протон-М" зымыран тасығышы ұшырыла бере апатқа ұшырап, жарылып кеткен еді
Апат салдарынан ғарыш айлағы маңындағы жерді зымыран тасығыштың бірнеше жүз тонна улы отыны - гептил ластаған
Қазақстанда содан кейін ресейлік зымырандарды ұшыруға қарсы акциялар өте бастады.

