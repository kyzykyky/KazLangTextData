
Еуропа Одағының денсаулық сақтау комиссары Тонио Борг одақтың барлық мемлекетін сиыр етін құрамында жылқы еті бар-жоғын анықтау үшін ДНҚ (дезоксирибонуклеин қышқылы) сараптамасынан өткізуге шақырды
Бұл туралы ол Брюссельде жылқы етіне қатысты дауға ұрынған елдердің ауыл шаруашылығы министрімен кездесуінде айтты

Германия елдегі ет өнімдеріне сараптама жасауды бастап та кеткен
Ал Ұлыбритания, Франция, Голландия, Швеция және Швейцария супермаркеттердегі "сиыр еті қосылған" тағамдарды құрамында жылқы еті бары анықталған соң саудадан алып тастаған.

Франция сиыр етінің орнына жылқы еті сатылғанын етпен жабдықтайтын румыниялық компаниялардан көрмек болған
Бірақ Румыния оған өз компанияларының қатысы жоғын айтты.

Жылқы етіне қатысты дау қаңтардың ортасында Ирландиядағы супермаркеттердің бірінде сиыр етіне жылқы етін қосып сатқаны анықталғанда басталды
Содан бері Ұлыбритания, Франция және Швецияның мұздатылған ет өнімдерінің кейбірінен 100 пайызға дейін жылқы еті табылды
Бұл өнімдер басқа ЕО елдеріне де таралуы мүмкін деген күдік бар.

Еуропаның бірқатар елдерінде жылқы етін жемейді.

