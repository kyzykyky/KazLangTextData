АҚШ-тың ауруды бақылау және алдын алу орталығы (Center for Disease Control and Prevention, CDC) Орталық Азия елдерін халықты жаппай коронавирус тестінен өткізуге шақырды
CDC Орталық Азия бойынша аймақтық директоры Дэниел Сингер 6 мамыр күнгі телефон брифинг кезінде жаппай тестілеу өткізу арқылы ғана аурудың қаншалықты кең тарағанын көруге болады, сонымен бірге індет ошақтарын анықтауға болады деді

Сингердің айтуынша, CDC Қазақстанның денсаулық сақтау саласы мен тұрғындарды тестілеуден өткізуге 1,68 миллион доллар қаражат бөлген
Ұйымның айтуынша, бұл қаражат зертхана жабдықтары мен құралдарын сатып алуға, атап айтқанда ПЦР-анализ, денсаулық сақтау саласы мамандарын тренингтен өткізу және техникалық көмек көрсетуге жұмсалмақ

Дэниел Сингердің сөзіне қарағанда, ұйымның Орталық Азия аймағына 6,8 млн доллар көлемінде кешенді көмек беру жоспары аясында Қазақстанға қаржылай көмек көрсетіліп отыр.
6 мамыр күнгі мәлімет бойынша, Қазақстанда 4432 адамнан коронавирус табылған, 30 адам қайтыс болған
Әлемде вирус жұқтырғандар 3,7 млн адамға жеткен
АҚШ-та 1,2 млн адамнан коронавирус табылған.
