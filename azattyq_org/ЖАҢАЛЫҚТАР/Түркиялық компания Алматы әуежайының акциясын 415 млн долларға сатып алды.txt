Түркиялық TAV Airports Holding компаниясы Алматының халықаралық әуежайының жүз пайыз акциясын сатып алғанын хабарлады
Келісім құны - 415 миллион доллар
Бұл туралы компанияның ресми сайты хабарлады

Алматы әуежайы түрік компаниясының портфеліндегі 15-аэропорт болмақ
Компанияның мәліметінше, TAV Airports холдингінің консорциумдегі үлесі 75 пайызды құрайды
Акция барлық заң процедурасы аяқталған соң берілмек.
Алматы әуежайының акциясын 2011 жылы Нидерланд елінің Venus Airport Investments B.V компаниясы сатып алып, содан бері қызмет көрсетіп келген
Қазақстандық Forbes.kz журналы былтыр қарашада бұл компанияның негізгі иесі – Қазақстанның экс-президенті Нұрсұлтан Назарбаевтың (былтыр президентіктен кетсе де, Қауіпсіздік кеңесінің төрағасы ретінде билігін сақтап қалды) күйеубаласы, миллиардер Тимур Құлыбаев басқаратын сингапурлік Steppe Capital Pte
Ltd екенін жазған.
2019 жылы Алматы әуежайының президенті Айбол Бекмұхамбетовтің үстінен "бөтеннің мүлкін талан-таражға салды" деп қылмыстық іс қозғалған
Қылмыстық іс қозғалар алдында ол "өз еркімен" қызметтен кеткен
Қазір Бекмұхаметов кепілмен босатылған.
TAV Airports дерегінше, Алматы әуежайы 2019 жылы 6,4 миллион жолаушыға қызмет көрсеткен
Бұл 2018 жылмен салыстырғанда 13 пайызға көп
Әуежай Air Astana, SCAT, FlyArystan және Qazaq Air компаниясының базасы саналады.
TAV Airports Түркияның Анталья, Анкара, Измир, Бодрум, Алания қаласындағы әуежайларды, Тбилиси мен Батумидегі (Грузия), Тунистегі (Тунис елі), Скопьедағы (Солтүстік Македония), Мединадағы (Сауд Арабиясы), Загребтегі (Хорватия) аэропортты басқарады.
Алматы әуежайы 1935 жылдан бері қызмет етіп келеді
Қазақстандағы ең ірі әуежай саналады.
