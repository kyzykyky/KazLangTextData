
23 қарашада Алматыда Халық өкілдерінің құрылтайы алғашқы жиынын өткізді деп хабарлады Азаттық тілшісі.

Жиынға ақын-жазушылар Мұхтар Шаханов, Дулат Исабеков, қоғам қайраткерлері Ғазиз Алдамжаров, Балташ Тұрсымбаев, әнші Нұрғали Нүсіпжанов, режиссер Еркін Рақышев, азаматтық белсенді Серікжан Мәмбеталин және басқалар – жиыны 100-ден аса адам қатысты.

Жиын барысында Ұлттық кеңес құрылып, тұжырымдамасы бекітілді
Ұлттық кеңестің жетекшісі болып ақын Мұхтар Шаханов сайланды
Ол ұйымның бірлестік немесе қозғалыс ретінде тіркелмей әрекет ететінін айтты.

Тұжырымдамада Қазақстан конституциясында қазақ халқының мәртебесін «мемлекет құраушы ұлт ретінде айқындау қажеттігі», жаңа ұйым Қазақстанды «ұлттық демократиялық бағытта дамытуға күш салатыны» айтылған.

Жылына кемінде екі рет шақырылатын Ұлттық кеңеске құрылтайдың атынан билік органдары, саяси партиялар және қоғамдық ұйымдармен қатынас жасауға өкілеттілік берілді
Сонымен бірге, билікке 23 тармақтан тұратын талаптар да мақұлданды
Онда қазақ тілінің мәртебесін көтеру, Еуразиялық одақ құру идеясына қарсылық, жастар саясаты сияқты мәселелер қамтылған
Бірақ бұл талаптар жиын кезінде толық оқылған жоқ, кейін баспасөзде жарияланатыны хабарланды.

Бұған дейін құрылтай елдегі қазақ ұлт-патриоттық қозғалыс өкілдерінің басын біріктіру мақсатында өткізілетіні туралы айтылған еді
Бірақ сенбі күні Алматыдағы жиынға олардың бірсыпырасы қатысқан жоқ.

