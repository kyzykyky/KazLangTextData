
Астанада әкімшілік соттың шешімімен төрт тәулікке қамауға алынған Азаттық тілшісі Өркен Бисенов (лақап аты – Жоямерген) 1 маусым күні таңертең бостандыққа шықты.

Мамырдың 27-сі күні Астана маңындағы Ильинка кентінде Еуразия Одағына қарсы жергілікті белсенділердің жиынына хабар дайындауға барған Өркен Бисеновті полиция ұстаған еді
Полиция ұсталғандардың үстінен бірнеше тұрғыннан шағым түскенін айтқан
Шағым иелері Еурпазия Одағына қарсы жиынға қатысушылар өздерін балағаттап, кейбірі тіпті «қол жұмсағаны» туралы арызданған
Істі түнімен қараған әкімшілік сот «ұсақ бұзақылық жасаған» деген айыппен он адамды үш тәуліктен төрт тәулікке дейін әкімшілік қамауға алу туралы шешім шығарған еді.

Қамалған журналистер мен белсенділер өздеріне тағылған айыптарды мойындамай, оларға қарсы жазылған шағымды «Еуразия Одағына қол қойылатын күн қарсаңындағы арандатушылық» деп сипаттады.

Азат Еуропа/Азаттық Радиосы компаниясы тілшісі Өркен Бисеновтің қамауға алынуын айыптап, бұл оқиғаны сөз бостандығын бұзу деп атады.

