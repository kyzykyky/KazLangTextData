Бүгін Алматының Алмалы аудандық 2-сотында Құрманғазы мен Пушкиннің суреті бейнеленген даулы постерге қатысты сот басталды
Оған шағым беруші жақтан Құрманғазы атындағы қазақ ұлттық консерваториясының студенттері атынан келген заңгер Нұртас Ахметов пен Havas Worldwide Kazakhstan жарнама агенттігінің өкілдері және компанияның мүддесін сотта қорғаушы адвокат Жохар Өтебеков қатысты.
Тыңдау барысында шағым беруші жақ жарнама туралы заңға сүйенгенімен олардың нақты қандай негізде моральдық шығын талап етіп отырғаны түсініксіз күйде қалған.
– Біз шағым беруші жақтың адвокатынан олардың талаптарын анықтауға тырыстық
Оның өзі (Нұртас Ахметов - ред.) сот отырысында «дайын емеспін» деп айтты
Сол себепті көптеген сұрақтар анықталмаған күйде қалды, - дейді Жохар Өтебеков сот отырысынан соң журналистерге.
Оның айтуынша, судья Талғат Садықов қосымша дайындыққа және мәселені бейбіт түрде шешу туралы ойлануға үш күн берген.
Ал шағым беруші жақ журналистердің сұрақтарына жауап беруден бас тартты.
Келесі сот 16 қазан түскі сағат үшке белгіленді.
