Алматыда "саяси тұтқындарды қолдау" акциясына қатысып, он күнге қамалған белсенді Асхат Жексебаев 31 қазанда түстен кейін сағат 16.00 шамасында қамау орнынан босап шықты
Оны сыртта он шақты белсенді қарсы алған
Жексебаев бұған дейін Алматыдағы Республика алаңында екі аптадан астам уақыт жалғыз адамдық пикет те өткізген.
- Бірер күн бұрын Арбаттағы акцияға байланысты қамалған Ноян, Айдос есімді жігіттер бостандыққа шыққан
Дүйсенбі, 4 қарашада тағы бес жігіт бостандыққа шығуы тиіс, - деді ол Азаттық тілшісіне

Асхат Жексебаев айтқан бес жігітті полицияның 26 қазан күнгі митингі қарсаңында "бір үйге жиналған жерінен ұстап әкеткені" хабарланған еді
Құқық қорғаушылар олардың кейбірінің "соққыға да жығылғанын" айтқан
Бірақ полиция бұл оқиғаға қатысты түсініктеме бермеді

Алматыдағы Республика алаңында "саяси тұтқындарды босатуды" талап етіп, жалғыз адамдық пикеттер өткізген Асхат Жексебаев акциясын 4 қазанда бастаған
Ол 16 қазанда Арбатта болған "саяси тұтқындарды" қолдау акциясына да қатысқан
22 қазанда Алматы қаласының мамандандырылған ауданаралық әкімішілік соты оны және Арбаттағы акцияға қатысқан тағы екі белсендіні әкімшілікке жазаға тартты.
ВИДЕО: 11 күннен бері "саяси тұтқындарды" босатуды талап етіп жүрген белсенді 
No media source currently available
Қазақстанда сот шешімімен тыйым салынған "Қазақстанның демократиялық таңдауы" қозғалысының 26 қазанға белгіленген митингісі қарсаңында бірнеше қалада белсенділер ұсталып, "бұрынғы митингілер үшін" әкімшілік жазаға тартылды.
26 қазанда Алматы, Нұр-Сұлтан, Ақтөбе және Шымкентте полиция "митингі орындарында" ондаған адамды ұстады
Митингі кезінде полиция қарапайым азаматтарға күш қолданды
Ұсталғандардың кейбірі "Қытай экспансиясына" қарсылық танытып, "саяси тұтқындарды" босатуды талап етті
ІІМ Алматы мен Нұр-Сұлтанда 26 адам ұсталғанын хабарлады
Кейбір құқық қорғаушылар "ресми орындардың нақты дерек келтірмей отырғанын" айтып, шын мәнінде бұдан әлдеқайда көп адам ұсталғанын жеткізді

Құқық қорғаушылар мен халықаралық ұйымдар Қазақстан билігін жиын бостандығына қатысы бар заңдарды халықаралық стандарттарға сәйкестендіруге бірнеше рет шақырған
Халықаралық практика бойынша, бейбіт жиын өткізгісі келетіндер биліктен рұқсат сұрауы міндетті емес, жиын өткізетіні жайлы ескертсе жеткілікті

