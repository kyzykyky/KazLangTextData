Италияның жоғарғы кассациялық соты 30 шілдеде қазақстандық оппозицияшыл саясаткер Мұхтар Әблязовтің әйелі Алма Шалабаева мен қызы Алуаның Қазақстанға депортацияланғаны "заңсыз болды" деген шешім шығарды
Бұл жайында Италияның ANSA агенттігі хабарлады.
Агенттіктің ақпаратына қарағанда, сот 2013 жылғы 31 мамырда шығарылған Шалабаева мен Алуаны Қазақстанға депортациялау туралы ордердің күшін жойған.
Мұхтар Әблязовтың әйелі мен кәмелетке толмаған қызы Қазақстанға 2013 жылы маусым айының басында әкелінді
Депортацияның алдында оларды Италия полициясы арнайы операция жүргізіп ұстаған
Кейінірек Италия үкіметі бұл депортацияның заңсыз екенін мәлімдеп, оқиғаға байланысты Италия ішкі істер министрлігінің шенеунігі кінәсін мойындап, жұмысынан босатылды
Ал биылғы сәуір айында Италия билігі Әблязовтің әйелі мен қызына босқын мәртебесін берген.

Бұрынғы банкир, Қазақстан президенті Нұрсұлтан Назарбаевты сынайтын Мұхтар Әблязовты Қазақстан үкіметі "экономикалық қылмыстар жасады" деп айыптайды
2013 жылы маусымның 31-і күні Францияның Муан-Сарту қаласында ұсталған Әблязов қазір сол елде қамауда отыр
Қазақстан, Ресей және Украина оны Франциядан экстрадициялауды сұраған
2014 жылғы 9 қаңтарда Франциядағы Экс-ан-Прованс қаласының соты Мұхтар Әблязовты Ресейге немесе Украинаға экстрадициялау туралы үкім шығарды
Кейін оның адвокаттары сот үкімінің үстінен апелляциялық шағым түсірген.

9 сәуір күні Францияның кассациялық соты қазақстандық қуғындағы олигарх, оппозициялық тұлға, БТА банктің бұрынғы басшысы Мұхтар Әблязовты Ресей мен Украинаның біріне экстрадициялау туралы шығарылған әуелгі шешімнің күшін жойды.

Мұхтар Әблязов өзіне қарсы қозғалған істердің саяси астары бар деп мәлімдеген.
