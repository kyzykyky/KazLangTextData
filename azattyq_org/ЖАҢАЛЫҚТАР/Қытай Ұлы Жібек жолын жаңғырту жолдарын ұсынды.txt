
Қытай Ұлы Жібек жолын жаңғырту үшін Орталық Азия елдеріне саяси келісімді күшейтуді, бірыңғай жол желісін белсенді дамытуды және сауда байланыстарын нығайту қажеттігін ұсынады
Бұл туралы сенбі күні Астанада Назарбаев университетiнде студенттер алдында сөйлеген Қытай басшысы Си Цзиньпин мәлімдеді деп хабарлайды жергілікті ақпарат құралдары.

Қытай Орталық Азияның мәселелерінде үстемдік етуге және жаңадан ықпал жасауға ұмтылмайды деп мәлімдеген Си Цзиньпин
Ол Қытайдың бейбіт даму жолын ұстанып, тәуелсіз, дербес және бейбіт сыртқы саясат жүргізетінін атап өткен.

«Біз бір бірімізге мықты қолдау танытып, адал әрі сенімді дос болуымыз қажет» деген Қытай төрағасы жиынға қатысып отырған Қазақстан президенті Нұрсұлтан Назарбаевқа қарата айтқан сөзінде.

«Біз Орталық Азиядағы елдердің ішкі ісіне ешқашан араласпаймыз
Бір бірімізге толық құрметпен қарауға тиіспіз» деген Си Цзиньпин.

Сонымен бірге ол аймақтағы елдерге экономикалық даму стратегиялары жөнінде пікір алмасып, бір пікірге тоғысуды және аймақтық әріптестікті дамытудың бағдарламалары мен шараларын әзірлеуді ұсынған
Қытай жетекшісі Шанхай ынтымақтастығы ұйымы аясында бірыңғай жол желісі құрылысын салудың маңыздылығын атаған.

Ұлы Жібек жолының бойында «үш миллиардқа жуық адам тұрып жатқан әлеуеті зор» аймақа сауда-инвестициялық әріптестікті дамыту үшін «кедергілер мен шығындарды азайтудың» жолдарын қарастыру қажет деп есептейді Си Цзиньпин.

Бұған қоса Қытай басшысы Қазақстанға екі ел арасында ұлттық валюталармен төлем жасау туралы ұсыныс айтқан
Бұл орайда ол Қытайдың Ресей және басқа да елдермен мұндай тәжірибесі барын атап өткен.

«Біз жақсы нәтижелерге қол жеткіздік, жинаған тәжірибеміз де аз емес
Бұл тәжірибені қолдану аумағын кеңейту қажет деп санаймыз» деген Си Цзиньпин.

Оның айтуынша, өзара есепте ұлттық валюталарға көшу – «қаржы операцияларының шығынын айтарлықтай азайтады және бұл елдердің қаржы тәуекеліне қарсы тұру қабілетін нығайтып, аймақтық экономиканың халықаралық бәсекелестік деңгейін көтермек».

Қытай төрағасы алдағы 10 жылда Шанхай ынтымақтастық ұйымына мүше мемлекеттердің азаматтарына қытай тарабы 30 мың үкіметтік білім беру стипендияларын беретінін мәлімдеді
Ол Назарбаев университетінің 200 оқытушысы мен студентін келесі жылы Қытайға жазғы лагерьлерге шақырды.

Қытай төрағасы Си Цзиньпин Қазақстанға тұңғыш мемлекеттік сапармен жұма күні кешке келген.

