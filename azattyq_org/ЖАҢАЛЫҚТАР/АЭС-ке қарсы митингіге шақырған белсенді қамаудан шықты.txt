АЭС-ке қарсы митинг өткізгені үшін 15 күнге қамалған белсенді Болатбек Біләлов мамырдың 5-іне қараған түні бостандыққа шықты
Оны қамау орнының қақпасынан 30-дан астам адам қарсы алды

Азаттыққа берген сұхбатында белсенді өзінің жалғыз адамға арналған камерада отырғанын, қамауда болған кезде полицияның "тағы да акция жасау ойыңда бар ма?" деп сұрағанын айтқан

"Осы айдың аяғында тағы да "Протон" ұшады
Не болатынын нақты айта алмаймын" деп жауап бердім" дейді белсенді

20 сәуірде Нұр-Сұлтан соты белсенді Болатбек Біләловті "бейбіт жиын өткізу тәртібін бұзу" бабы (әкімшілік кодекстің 488-бап, 3-бөлім) бойынша кінәлі деп тауып, 15 күнге қамаған еді

Оның алдында белсенді Facebook-тағы парақшасында әкімдікке бейбіт жиын өткізу туралы өтініш бергенін айтып, қолданушыларды 26 сәуірде атом электр станциясын салуға қарсы бейбіт митингке келуге шақырған
Белсендінің әкімшілік жазаға тартылуына осы жазба себеп болған
Ол Facebook жазбасында атом жобаларының қаупі жайлы ескерткен еді.
Сот шешімін шығарған судья Құралай Архабаева "әкімдіктен рұқсат алмайынша жиынның уақытын хабарлауға" азаматтардың құқығы жоқ екенін айтқан
Біләлов сот шешімін апелляцияға бергенмен шешім өзгеріссіз қалды

Болатбек Біләлов - тіркелмеген "Антигептил" экологиялық қозғалыс жетекшілерінің бірі
Қозғалыс өкілдері бұған дейін Байқоңыр ғарыш айлағынан экологияға зиянды "Протон" зымыран тасығыштарын ұшыруға тыйым салуды және Қазақстан аумағында ресейлік әскери-сынақ полигондарының жабылуын талап еткен.
2016 жылы қаңтарда желіге "Кремльге қарсы" видео салғаны үшін "ұлттық алауыздықты қоздыру" бабы бойынша айыпталған Біләловтың бас бостандығын сот үш жылға шектеген.
Болатбек Біләлов бұдан бөлек, Нұр-Сұлтанда қарапайым азаматтардың баспана мәселесі бойынша құқықтарын қорғаумен танымал
Ол еңбек және халықты әлеуметтік қорғау министрлігі жанындағы азаматтардың өмір сапасын жақсарту және табысын арттыру бойынша ұсыныстар әзірлеумен айналысатын жұмыс тобының құрамында да бар
Бұл топ ақпан айында басталған Қазақстанда көп балалы аналар наразылығынан кейін құрылған.
Сәуір айының басында Ресейге сапарлап барған Қазақстан президенті Қасым-Жомарт Тоқаевпен кездесуде президент Владимир Путин Қазақстанда "ресейлік технология" бойынша АЭС салу туралы ұсыныс айтқан
Бұл әлеуметтік желіде қызу талқыланып, қолданушылар әртүрлі пікір білдірген
Келесі күні энергетика вице-министрі Мағзұм Мырзағалиев станция құрылысына қатысты нақты шешім қабылданбағанын, алайда атом электр станциясы орналасуы мүмкін аумақ ретінде Курчатов қаласы мен Үлкен ауылын атаған.
Видео: Ресей президенті Путин Қазақстанда АЭС салуды ұсынды
(4 сәуір 2019 жыл).
No media source currently available
​
