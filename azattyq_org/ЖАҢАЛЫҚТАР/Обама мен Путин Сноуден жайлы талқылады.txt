
АҚШ және Ресей президенттері жұма күні телефон арқылы Эдвард Сноуден туралы сөйлесті.

Ақ үй бұл туралы ресми мәлімет таратты
«Екі ел басшылары АҚШ пен Ресей арасындағы екіжақты қатынастың маңыздылығын атап көрсетті
Олар қауіпсіздік және екіжақты мәселелерді, соның ішінде Сноуден мырзаның мәртебесі, Сочидегі қысқы олимпиада ойындары қарсаңындағы терроризммен күрес мәселелерін талқылады» делінген ресми мәлімдемеде.

Бұдан алдын Вашингтон Сноуденнің елге қайтарылуына мүдделілік танытқан болатын.

Вашингтон "Құпия мәліметтерді жария етті" деп айыптаған Эдвард Сноуден АҚШ арнайы қызметінің түрлі елдердегі азаматтардың интернеттегі және телефондағы байланыстарын жасырын тыңдайтын құпия бағдарламасын әшкере қылған еді
Бағдарлама халықаралық деңгейде жанжал тудырып, АҚШ-тың одақтастары да оған наразылық білдірген
АҚШ-та Эдвард Сноуденге барлау қызметінің құпия бағдарламасын әшкерелегені үшін "тыңшылық жасады" деген айып тағылып, іс қозғалған.

Гонконгтен Ресейге 23 маусымда келген Эдвард Сноуден содан бері "Шереметьево" әуежайының транзит аумағында отыр.

