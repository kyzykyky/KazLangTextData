
"Шекарасыз тілшілер" (Reporters Without Borders - RWB) ұйымы қазақстандық журналист, адам құқығын қорғаушы Александр Харламовтың түрмеден босағаны туралы хабарға разылық танытты
Бірақ ұйым Харламовқа тағылған барлық айыптардың алынып тастауын сұрайды.

5 қыркүйекте таратқан мәлімдемесінде "Шекарасыз тілшілер" Харламовтың алты ай бойы кінәсі дәлелденбей абақты мен писхиатриялық емдеу орнында жатқанын сипаттайды.

Мәлімдемеде: “Прокуратура сұратқан қосымша тексеруден соң сот Харламовқа тағылған айыптарды жасанды деп танып, оған өтемақы төлетеді деп үміттенеміз" деп жазылған.

Ұйым белсендіні психиатриялық емдеу мекемесіне жіберу тәсілін Қазақстанда советтік сорақы айлы-шарғыларды қайта жандандыруға теңейді.

Шығыс Қазақстан облысындағы Риддер қаласында тұратын журналист, әрі құқық қорғаушы Александр Харламов «діни араздық қоздырды» деген айыппен биылғы наурыз айынан бері қамауда отырды
Бұрын прокурор соттан Харламовты төрт жылға түрмеге кесуді сұрағанымен, 4 қыркүйекте көп айға созылған процестің соңы көрініп, оның ісі қайта тергеуге жіберілген.

