Ақтөбе облысында «орамал дауына» орай балалары мектепке бармай отырған тағы екі ата-анаға 8 ақпан күні 12025 теңгеден (бес айлық есептік көрсеткіш (АЕК) көлемінде) айыппұл салынды
Олардың балалары Ақтөбе қаласындағы №52 және №55 мектепте оқиды
Бұл туралы Азаттыққа Ақтөбе облысының білім саласындағы бақылау департаментінің директоры Жанна Қайшығұлова айтты.
- Тағы екі ата-анаға 5 АЕК-ке тең айыппұл салынды
Олар Әкімшілік құқық бұзушылық кодексінің 409-бабының 2-тармағында көрсетілген («ата-аналардың немесе өзге де заңды өкілдердің білім беру заңнамасында көзделген міндеттерді орындамауы немесе тиісінше орындамауы») талапты бұзды деп айыпталып отыр, - дейді Жанна Қайшығұлова.
Ақтөбе облыстық білім басқармасының дерегінше, қазір облыс аумағында «мектеп формасын бұзғандықтан» сабаққа қатыса алмай отырған 163 бала бар
Бір айдан бері бұл балалардың ата-аналарымен түрлі түсіндіру жұмыстары жүргізіліп келеді
Ал Ақтөбе облысының білім саласындағы бақылау департаменті қаңтар айының 19-ынан бері жалпы саны 12 ата-анаға айыппұл салған.
- Департамент мектеп басшылары әзірлеген құжат негізінде ғана айыппұл сала алады
Кей мектептердің басшылары «ата-аналар Қазақстанның білім беру заңнамасында көзделген міндеттерді орындамады»деп шағымданды
Әзірше ата-аналарға шара қолдануға асықпай отырған мектептер де бар, - дейді Жанна Қайшығұлова.
Ақтөбе облысының білім саласындағы бақылау департаментінің мәліметінше, әкімшілік жауапқа тартылған он ата-ананың үшеуі Шалқар қаласында тұрады
Шалқарлықтардан кейін жазаланған үш ата-ана Қарғалы ауданының Петропавловка ауылының, төртеуі Хромтау қаласының тұрғындары
Ал соңғы айыппұл салынған екі ата-ана Ақтөбе қаласының тұрғындары
Ақтөбе облысының білім саласындағы бақылау департаменті бүгінге дейін Ақтөбеде тұратын ата-аналарға шара қолданған емес.
Оқи отырыңыз: "Орамал дауында" ортақ мәмілеге келе алмай отыр
Бұған дейін Ақтөбе қалалық соты орамал дауына байланысты қаладағы сегіз мектептің директорының үстінен ата-аналар түсірген шағымды қанағаттандырмаған
Ата-аналар орамал тартатын қыздарын мектепке кіргізбеген мектеп директорының іс-әрекетін заңсыз деп тануды сұраған.
