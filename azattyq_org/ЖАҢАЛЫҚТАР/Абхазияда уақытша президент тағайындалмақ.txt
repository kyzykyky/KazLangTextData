
Грузияның жікшіл аймағы Абхазияда оппозиция 30 мамырда парламенттің төтенше отырысында аймақтың уақытша басшысын тағайындауға бекініп отыр
Бірақ қазіргі президент Александр Анкваб өз еркімен отставкаға кетуден бас тартады.

29 мамыр күні кешке парламент премьер-министр Леонид Лакербаяға сенімсіздік білдіріп, президент Александр Анквабты да өз еркімен отставкаға кетуге шақырған.

27 мамырда аймақ орталығы Сухуми қаласында оппозицияшыл шерушілер Александр Анквабтың кеңсесі орналасқан ғимаратты басып алып, президент үкіметті таратуға уәде берген соң ғана босатқан.

Бірақ Ресей билігінің өкілдерімен кездескеннен соң 29 мамырда Анкваб өзінің отставкаға кетпейтінінін және үкіметті таратпайтынын айтып, президент кеңсесін басып алуды "қарулы бүлік" деп атаған.

Оппозиция 29 мамырда Сухумидің орталығында елде тәртіп сақтау үшін уақытша халықтық кеңес құрылғанын жариялап, Беслан Бутбаны премьер-министр қызметіне ұсынған.

