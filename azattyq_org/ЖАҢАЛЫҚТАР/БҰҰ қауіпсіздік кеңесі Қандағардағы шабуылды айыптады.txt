
БҰҰ қауіпсіздік кеңесі өзінің Ауғанстанның Қандағар қаласындағы өкілдігіне жасалған шабуылды айыптады.

Қауіпсіздік кеңесіне қазан айында төрағалық еткен Нигерияның БҰҰ-дағы өкілі Джой Огву Ауғанстан билігін дүйсенбі күнгі жарылысты ұйымдастырғандарды анықтап, жазаға тартуға шақырды.

Қазанның 31-і күні Ауғанстанның оңтүстігіндегі Қандағар қаласындағы БҰҰ-ның босқындар ісі жөніндегі өкілдігі орналасқан ғимарат алдындағы жарылыс салдарынан үш адам қаза тауып, екі кісі жараланған еді
Олардың барлығы да - Ауғанстан азаматтары, марқұм болғандардың бірі - полиция қызметкері.

Бұл шабуылдың жауапкершілігін тәліптер өз мойнына алды.

