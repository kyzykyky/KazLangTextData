
«Австриядан әкелінген, ауру екені анықталған 722 бас сиырдан келген шығынды ірі қараны әкелген венгриялық компания өтейді» деп мәлімдеді бүгін Қазақстанның ауыл шаруашылығы министрі Асылжан Мамытбеков.

«Бұл малдар қазір карантинде тұр
Келісім-шарт бойынша, сиырлар карантиннен шыққанша оларды жеткізген компанияның меншігі болып саналады
Сондықтан барлық шығын осы венгриялық компанияның есебінен өтеледі» деді ол үкімет отырысынан соң журналистерге.

Оның айтуынша, барлық заңды талап, шағымдар малды жеткізуші компанияға және Австрияның ветеринарлық қызметіне жіберіледі.

Министр бұған қоса сиырға жұққан Шмалленберг ауруының вирусы олар каратинде тұрған кездің өзінде анықталғанын айтады.

Өткен аптада Солтүстік Қазақстан облысындағы "Леонов" шаруа қожалығы мен "Полтавское" кәсіпорнына Австриядан әкелінген 722 бас сиырдан вирустық диарея мен Шмалленберг ауруы табылған еді.

