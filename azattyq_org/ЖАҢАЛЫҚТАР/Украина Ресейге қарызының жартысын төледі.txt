
Украина Ресейге газ қарызының жартысын төледі
ЕО-ның энергетикалық комиссары Гюнтер Эттингер 30 мамыр күні Берлиннен "Украинаның қарызының жартысын төлегенін, келіссөздердің келесі раунды 2 маусым күні жалғасатынын" хабарлады.

Украина энергетика министрі Юрий Продан "Нафтагаз" компаниясының ресейлік "Газпромның" есеп-шотына 786 миллион доллар аударғанын, ол соманың ақпан мен наурызда алынған газдың қарызын жабатынын" айтты.

Ресей Украинадан "30 мамырға дейін былтырдан қалған қарыздан бастап, берешегін түгел қайтаруды" талап етіп, оның 2 миллиард доллар болатынын хабарлаған еді.

Ресей энергетика министрі Александр Новак "Украинаның ақпан және наурыз айларының қарызын қайтарғанын" растады
Бірақ ол мұны жұма күні кешке айтып, "Газпром" есеп-шотын енді 2 маусымға дейін (демалыс күндері) тексере алмайтынын білдірді.

