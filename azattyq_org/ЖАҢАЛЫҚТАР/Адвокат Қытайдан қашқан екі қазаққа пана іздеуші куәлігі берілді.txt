"Қытайдағы саяси қуғын-сүргіннен қашып, шекара бұзып өттік" деп мәлімдеген этникалық қазақтар Қастер Мұсаханұлы мен Мұрагер Әлімұлына "пана іздеуші тұлға" куәлігі берілді
Бұл туралы бүгін, 30 қазанда адвокат Бауыржан Азанов хабарлады.
Қастер Мұсаханұлы мен Мұрагер Әлімұлы қазір Өскемендегі тергеу изоляторында отыр.
Азановтың сөзінше, "көші-қон полициясы бұл екі адамға куәлік берілгені жөнінде құжатқа қол қойған, бірақ куәліктер Мұсаханұлы мен Әлімұлының үстінен қозғалған іске тіркеліп, әзірге олардың қолына берілмейді".
Азаттық Шығыс Қазақстан облысының көші-қон полициясы басқармасына хабарласқанымен, жауап ала алмады

Бұған дейін Мұсаханұлы мен Әлімұлының адвокаты Ләззат Ахатова "пана іздеуші тұлға" мәртебесі сұраған азаматтарға міндетті түрде берілетінін айтқан
Заңгердің сөзінше, "мәртебе үш айға беріледі, әрі бұл мәртебені үш рет создыртуға болады".
Бұған дейін Қытайдың Шыңжаң-ұйғыр автономиялық аймағында тұратын этникалық қазақтар Қастер Мұсаханұлы мен Мұрагер Әлімұлының Қазақстанға "шекарадан заңсыз өткені" туралы ақпарат тараған болатын
14 қазанда Алматыдағы адам құқығын қорғау бюросында өткен баспасөз мәслихатында Қастер Мұсаханұлы Шыңжаңдағы "саяси лагерьде қамауда болғанын", Мұрагер Әлімұлы Қытайда "қысым көргенін" мәлімдеген еді.
Дәл сол күні Ұлттық қауіпсіздік комитеті екеуін "шекараны заңсыз кесіп өтті" деген айыппен ұстап, ертесіне Шығыс Қазақстан облысына әкеткен.
30 қазанда ҰҚК Шекара қызметінің директоры Дархан Ділманов шекара бұзу фактісіне байланысты қылмыстық іс қозғалып, тергеу жүріп жатқанын және шекара қызметінің кейбір лауазымды қызметкерлері тәртіптік жауапқа тартылатынын мәлімдеген.
