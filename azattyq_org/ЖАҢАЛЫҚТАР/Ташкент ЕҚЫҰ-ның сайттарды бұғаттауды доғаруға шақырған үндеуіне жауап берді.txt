Өзбекстан ақпарат және бұқаралық коммуникация агенттігінің басшысы Комил Алламжонов Еуропа қауіпсіздігі және ынтымақтастығы ұйымының (ЕҚЫҰ) өкілі Арлем Дезирдің Өзбекстан билігін "кейбір ақпарат агенттіктерін бұғаттауды доғаруға" шақырған мәлімдемесіне жауап берді

"Өзбекстан президенті Шавкат Мирзияевтің қоғамды демократияландыру, елдегі БАҚ-тың жариялылығын қамтамасыз ету реформалары аясында біз сөз және баспасөз еркіндігін сақтаудың құқықтық негіздерін нығайту, БАҚ және азаматтық журналистика саласын дамыту, журналистің мәртебесін және мемлекеттік органдардың ашықтық деңгейін арттыру үшін жүйелі шараларды іске асырып жатырмыз" деп жазды Алламжанов өзінің Facebook парақшасында.
Оның сөзінше, агенттік ЕҚЫҰ-ның баспасөз еркіндігі жөніндегі өкілі Арлем Дезирдің мәлімдемесімен мұқият танысып шыққан
"Кейбір жаңалық ресурстарына кіру қиын деген мәлімдеме бойынша тексеру жүргіземіз" деді агенттік басшысы

Telegram бізге жазылыңыз
"Агенттік ұйымның баспасөз еркіндігі бойынша өкілі кеңсесімен кез келген сұрақ бойынша диалогке келуге, ақпарат саласындағы кез келген бірлескен жобаны іске асыруға дайын" деп жазады Комил Алламжонов

Биыл 18 сәуірде ЕҚЫҰ-ның баспасөз еркіндігі бойынша өкілі Арлем Дезир Өзбекстан билігін кейбір ақпараттық сайттарды бұғаттауды доғаруға шақырған
Ұйым сайтында жарияланған мәлімдемеде Дезир Өзбекстанда кіру мүмкін емес сайттарға мысал ретінде "Фергана", "Озодлик", Eurasianet.org, AsiaTerra, Uzmetronom және басқа да ресурстарды көрсеткен

Биыл Өзбекстан "Шекарасыз тілшілер" ұйымы жыл сайын жариялайтын сөз бостандығы рейтингінде 180 елдің ішінде 160-орын алды
Былтырмен салыстырғанда Ташкент бес саты жоғарылаған

