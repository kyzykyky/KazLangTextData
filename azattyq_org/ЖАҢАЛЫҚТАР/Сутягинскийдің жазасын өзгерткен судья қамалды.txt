
Алматы қалалық сотының судьясы Күлпәш Өтемісованың үстінен қылмыстық іс қозғалып, ол жұма күні қамауға алынған
Бұл туралы Қазақстан бас прокуратурасының баспасөз қызметі хабарлады.

Бұған дейін Алматы қаласының кассациялық сот алқасы аппеляциялық сатыда судья Өтемісованың Ресей азаматы Александр Сутягинскийге шығарған қаулысының күшін жойып, наурыз айында шыққан сот үкімін күшінде қалдырған еді
Сондай-ақ судья Өтемісоваға қатысты жеке қаулы шығарған.

Алматы сотының апелляциялық сот алқасының судьясы Күлпәш Өтемісова 12 тамыздағы қаулысымен Александр Сутягинскийдің іс-әрекетін қайта саралап, оған шартты түрде 6 жылға бас бостандығынан айыру жазасын тағайындаған
Сонымен бірге «Сутягинскийдің атыс қаруын және оқ-дәрілерді заңсыз сақтағаны дәлелденбеді» деп тауып, бұл бап бойынша оған тағылған айыпты алып тастаған еді.

28 наурызда Алматының қылмыстық істер бойынша мамандандырылған ауданаралық соты Сутягинскийді «бизнестегі серігі Михаил Гаркушкинге қастандық ұйымдастырғаны және заңсыз қару сақтағаны үшін айыпты» деп танып, 12 жылға бас бостандығынан айыруға үкім шығарған еді
Сутягинский жазасын қатаң режимдегі колонияда өтейтін болған.

Александр Сутягинский – Омскінің «Титан» компаниялар тобы иелерінің бірі
Ол Қазақстанда үдемелі-индустриалдық жобалар ретінде ашылған екі өндіріс орнының – «Биохим» кәсіпорыны мен SiliciumKazakhstan кремний зауытының жетекшісі болған
Кәсіпкердің әріптестері оның қудалануын Қазақстандағы бизнесін тартып алу әрекеті деп санайды.

Апелляциялық сот алқасының қаулысынан соң түрмеден босап шыққан Сутягинскийдің қазіргі уақытта қайда екендігі беймәлім
Қазақстан өткен айда оған іздеу жариялаған.

