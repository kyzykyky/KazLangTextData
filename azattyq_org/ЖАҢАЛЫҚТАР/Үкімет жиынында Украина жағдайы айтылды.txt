Бүгін Астанада Қазақстан президенті Нұрсұлтан Назарбаевтың қатысуымен өткен үкімет жиынында Украинадағы жағдайдың Қазақстанға әсері жайлы сөз болды деп хабарлайды президенттің баспасөз қызметі.
Премьер-министр Кәрім Мәсімов, президент әкімшілігінің жетекшісі Нұрлан Нығматулин, президенттің көмекшісі Ербол Орынбаев қатысқан жиында елдің әлеуметтік-экономикалық дамуымен қатар Украинадағы ахуалдың ықтимал әсері мен оған қатысты халықаралық оқиғалардың Қазақстан экономикасына ықпалы талқыланған.
Жиынға қатысушылар Қазақстанның биылғы жеті айдағы әлеуметтік-экономикалық даму қорытындыларын талдаған
Президент Назарбаев алдағы уақытта үкіметтің экономика және әлеуметтік дамудың маңызды мәселелеріне арналған кеңейтілген жиынын өткізу қажеттігін айтқан.
29 шілде күні АҚШ пен Еуропа Одағы Украинаға қатысты іс-әрекетіне байланысты Ресейге салынған бірқатар экономикалық санкцияларын күшейткен.
