Бүгін, 1 қыркүйек күні Қазақстанда қаржы мен жылжымайтын мүлікті заңдастыру акциясы басталды
Бұл шара 2015 жылдың 31 желтоқсанына дейін жалғаспақ.
Қазақстан президенті Нұрсұлтан Назарбаев 30 маусым күні қол қойған «Қазақстан азаматтарына, оралмандарға және Қазақстанда тұруға ықтиярхаты бар тұлғаларға мүліктерін заңдастыруына байланысты рақымшылық жасау туралы» заңға сәйкес, рақымшылықпен жария етілетін капиталға ақша, бағалы қағаздар, заңды тұлғаның жарғылық капиталындағы үлесі, құрылыс нысандары мен ғимараттар, басқа адамның атына рәсімделген және Қазақстаннан тысқары аумақтардағы жылжымайтын мүліктер жатады.
Бірақ қылмыстық әрекеттер, конституциялық құрылым мен мемлекеттік қауіпсіздікке қарсы қылмыстық жолмен, сыбайлас жемқорлық және басқа да мемлекет мүддесіне қайшы келетін әрекеттер арқылы алынған мүліктерге рақымшылық жасалмайды.
Бұған дейін Қазақстанда жасырын капиталға рақымшылық жасау процесі екі мәрте – 2001 жылы және 2006 жылы жүргізілген.
