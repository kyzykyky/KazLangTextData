Жезқазған түбінде құлаған зымыран тасығыштың сынықтарын жинап жүрген, 1964 жылы туған жұмысшы денесін күйік шалып қаза тапты деп хабарлады төтенше жағдайлар комитеті.
Комитеттің ресми өкілі Руслан Иманқұловтың Азаттыққа айтуынша, 1968 жылы туған тағы бір азамат ауруханаға түскен.
Ресми мәлімет бойынша, зымыран тасығыштың сынығы 14 маусым күні кешке Жезқазған түбіндегі Талап ауылынан оңтүстік-батысқа қарай 20 километр қашықтыққа түскен
Комитет зымыран сынығы Байқоңырдан "Прогресс МС-06" жүк кемесін алып ұшқан "Союз-2.1а" зымыран тасығышынан ажырап, жоспарлы жерге түскенін айтады
Зымыран сынығы түскен жерде қурай өртенген.
Руслан Иманқұлов бұған дейін жергілікті БАҚ-қа құлаған зымыран бөлшегінде улы гептил отыны жоғын айтқан.
Өрт 15 маусым күні түнгі сағат үш жарымда сөндірілген.
