Қазақстанда коронавирус жұққан 37 науқас басқа аурудан қайтыс болды
Бұл туралы 4 маусым күнгі онлайн брифинг кезінде денсаулық сақтау министрі Елжан Біртанов хабарлады
Министр елде коронавирусқа байланысты мәлімет жасанды түрде азайтылмауын мұқият қадағалаймыз деді

- Коронавирустан қайтыс болған 48 адамнан бөлек тағы 37 адам басқа аурудан қайтыс болған
Бірақ оларда коронавирус инфекциясы ілеспе ауру түрінде кездескен
Біз Дүниежүзілік денсаулық сақтау ұйымының кеңесі бойынша [адам өлімін] тіркейміз
Инфекция науқастың тыныс алу жүйесін, пневмонияны асқындырып, оның өлімінің тікелей себебі болса, мұндай жағдайда бұл науқас коронавирустан қайтыс болды деген шешім қабылдаймыз
Ал егер науқас миокард инфарктынан, ауыр жарақаттан қайтыс болса, әрине мұндай жағдайда негізгі диагнозы негізгі болып қалады, - деді министр

Оның айтуынша, Қазақстанда коронавируспен байланысты адам өлімі 0,4 пайызды құрайды
Бұл өзге елдермен салыстырғанда төмен көрсеткіш

Ресми мәлімет бойынша, Қазақстанда коронавирустан барлығы 48 адам қайтыс болған
Соңғы екі аптада коронавирустан көз жұмған адамдар туралы ресми дерек пен вирус жұқтырғандар зиратына жерленгендер саны арасында айырмашылық бары туралы айтыла бастаған еді.
Оқи отырыңыз: Қазақстанда коронавирустан 37 адам қайтыс болған
Шын мәнінде одан көп пе?
Министрлік коронавирус жұққан бірақ басқа аурудан қайтыс болғандар саны туралы мәліметті алғаш рет айтып отыр
Ведомство сәуір айының соңынан бастап аймақтарда коронавирус жұққан адамдардың өлімін зерттеу бойынша арнайы комиссия құрылып, науқастардың өлімінің себебін анықтайды деп хабарлаған
Егер комиссия науқас коронавирустан емес, басқа ауру түрінен қайтыс болды деп қорытынды шығарса, онда науқас өлімі коронавирусқа байланысты ресми статистикаға енгізілмейді

Оқи отырыңыз: Комиссия шешімі: Нұр-Сұлтандағы науқас коронавирустан қайтыс болған жоқ
Министрдің сөзіне қарағанда Қазақстанда коронавирус жұққан 12 124 науқас анықталған
6 288 адам жазылған, қазір 5836 адам емделіп жатыр
Науқастардың 77 пайызында ауру белгілері жоқ

59 науқастың жағдайы күрделі
24 адам жасанды тыныс алу аппаратымен демалып жатыр
10 пайызы немесе 600-ге жуық науқастың жағдайы - орташа

Біртанов халықаралық тәжірибені ескере отырып, бұдан былай ауру белгілері байқалмаған бірақ COVID-19 диагнозы анықталған науқастар үйде емделетінін айтты
"Ең бастысы науқастарды уақытында анықтау және емдеу" деді министр

