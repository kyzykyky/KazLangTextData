Ақтөбе облысында жедел пневмония жұқтырғандар саны маусым айында алты есе көбейген.
«Жағдай қиындап кеткендіктен Ақтөбедегі 3 стационар базасынан пульмонология бөлімін жасақтап, кереует санын 446-ға дейін көбейтуге мәжбүр болдық» дейді облыстық денсаулық сақтау басқармасы басшысының міндетін атқарушы Светлана Есенаманова

Денсаулық сақтау басқармасының мәліметінше, маусым айы басталғалы 650 адамға жедел пневмония диагнозы қойылған

- Ақтөбеде пневмонияны емдейтін дәрігер жетіспей жатыр
Өткен түні 10 дәрігердің жұмысын 4 адам атқарды
Үш стационардағы қиын ахуалды көріп, жұмыс істеуден бас тартып жатқан дәрігерлер де бар
Осыған орай емханалардағы жоспарлы жұмысты толығымен тоқтатып, ондағы мамандарды пульмонология бөлімдеріне тарту туралы бұйрық шығардым, - дейді Ақтөбе облыстық денсаулық сақтау басқармасы басшысының міндетін атқарушы Светлана Есенаманова

Соңғы үш тәулікте Ақтөбе облысында жедел пневмониядан 8 адам қаза болған
22 адам хал үстінде жатыр
Пневмония жұқтырғандардың арасында медицина қызметкерлері де көп
Жағдайы күрт қиындаған 16 науқасты дәрігерлер жасанды тыныс алу аппаратына қосуға мәжбүр болған

Жедел пневмонияны емдеу үшін жасақталған үш стационардың бірі Ақтөбедегі теміржол ауруханасында орналасқан
Жұма күні түс әлпетінде аурухана жанында туыстарының халіне алаңдап жылап-сықтап жүргендер өте көп болды
Төсек тартып қалған туысының жағдайын біле алмай жүргендер әкімдікке, денсаулық сақтау басқармасына хабарласу мүмкін емесін айтады

Азаттық тілшісіне сұқбат берген қала тұрғыны Ержан Оңғарбайдың 67 жастағы әпкесі осыдан үш күн бұрын пневмониядан қайтыс болған
Марқұмның 36 жастағы баласы да пульмонология бөлімінде хал үстінде жатыр

- Жиенімнің жағдайы ауыр
Дәрігерлермен сөйлесейін десем, таң атқалы жауап беретін бір адамға жолыға алмай тұрмын
Жағдайы менің жиенімнен гөрі тәуірлеу, сөйлей алатын науқастар дәрігер де, медбике де жетіспейді дейді
Бұлай болмайды ғой! Қиналып жатқан адамдарды дәрігерлер емдеуі керек емес пе? - дейді Ержан Оңғарбай.
Ақтөбе облыстық денсаулық сақтау басқармасының дерегінше, пневмониямен ауруханаға түскен пациенттерден COVID-19 табылмаған
Бірақ екі аурудың белгілері өте ұқсас
Бұрын-соңды мұндай жағдаймен кездеспеген дәрігерлер жаппай пневмонияның COVID-пен байланысы бар-жоғын айта алмай отыр.
19 маусым күнгі мәлімет бойынша, Ақтөбе облысында барлығы 853 адамнан коронавирус табылған: 588 адамда ауру белгілері бар, 265 адамнан COVID-19 белгісі байқалмаған
Ресми мәлімет бойынша, коронавирустан бір адам қайтыс болған
Бұған дейін Ақтөбе облысында коронавирус жұқтырған үш адамның қайтыс болғаны хабарланған
Бірақ кейінірек өлім-жітімді зерттеу комиссиясы олардың "коронавирустан қайтыс болмағанын" айтқан.
Оқи отырыңыз: Шалқарда COVID-19 жұқтырған адамның өлімі статистикаға енбеді
