Бүгін Беларусь астанасында Украина бойынша үшжақты байланыс тобының отырысы өтеді
Сенбі күні Брюссельде Украина президенті Петр Порошенко Минскідегі келіссөздерге Еуропадағы қауіпсіздік және ынтымақтастық ұйымы (ЕҚЫҰ) өкілі, Украинадағы Ресей елшісі Михаил Зурабов және Украинаның бұрынғы президенті Леонид Кучма қатысады деп хабарлаған.
Порошенконың айтуынша, тараптар Ресей аумағында заңсыз ұсталып отырған Украина азаматтарын кепілден босату, ресей-украин шекарасын қадағалайтын ЕҚЫҰ бақылау тобының жұмысы және атысты тоқтату форматы туралы мәселелерді талқыламақ
Украина президенті үшжақты байланыс тобының жұмысын қайта жандандыру Донбасқа арналған бейбіт жоспарды тиімді пайдалануға және ахуалды келіссөздер арқылы реттеуге септеседі деп санайды.
26 тамыз күні Минскідегі кездесу қортындысы бойынша, Кеден Одағына мүше елдер мен Украина президенттері және Еуропа Одағы жоғары лауазымды өкілдері Беларусь астанасында «Украина-Ресей-ЕҚЫҰ» байланыс тобының кездесулерін тұрақты өткізіп тұру жөнінде уағдаласқан еді.
Жексенбі күні ресейлік «Первый канал» телеарнасына сұхбатында Ресей президенті Владимир Путин Украинаның шығысындағы жанжалды реттеу туралы келіссөздерде «Украинаның оңтүстік-шығысындағы аймақтарда қоғамның саяси ұйымдасуы және мемлекеттілік мәселесі» қозғалуы тиіс деп мәлімдеген.
