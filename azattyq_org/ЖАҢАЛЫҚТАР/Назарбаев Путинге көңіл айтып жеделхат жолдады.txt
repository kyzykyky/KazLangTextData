Қазақстан президенті Нұрсұлтан Назарбаев ресейлік «Когалымавиа» әуе компаниясының Airbus A321 ұшағы апатқа ұшырауына байланысты Ресей президенті Владимир Путинге көңіл айтып жеделхат жолдады деп хабарлады бүгін Ақорда баспасөз қызметі.
«Жеделхатта апат салдарынан адамдардың қаза тапқаны туралы қайғылы хабарды мемлекет басшысы терең күйзеліспен қабылдағаны атап өтілген» делінген Ақорда хабарламасында.
Назарбаев Қазақстан халқының және жеке өз атынан ұшақ апатынан қаза болғандардың туған-туыстары мен жақындарына көңіл айту сөзін жеткізуді өтінген.
Қазанның 31-і күні Египеттің Шарм-эш-Шейх қаласынан Ресейдің Санкт-Петербург қаласына ұшып шыққан ресейлік жолаушылар ұшағы Синай түбегіне құлаған
Египет билігі ұшақтағы адамдардың барлығы – 217 жолаушы және экипаждың жеті мүшесі опат болғаны туралы жариялады
Ұшақтағы адамдардың басым көпшілігі Ресей азаматтары болған.
Ресейде жексенбі, 1 қараша – ұшақ апаты құрбандарын аза тұту күні деп жарияланды.
