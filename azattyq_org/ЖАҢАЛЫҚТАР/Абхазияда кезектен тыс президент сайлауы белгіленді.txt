
Грузияның жікшіл Абхазия аймағының орталығы Сухуми қаласында оппозицияны қолдайтын жүздеген адам президент сарайы алдындағы алаңнан тарамай тұр.

Сенбі күні демонстранттар Абхазия парламенті қабылдаған биыл тамыздың 24-і күні Абхазияда кезектен тыс президент сайлауын өткізу және оған дейін президент міндетін атқаруды Халық жиналысы жетекшісі Валерий Бганбеге жүктеу туралы шешімін құптаған болатын.

Абхазия президенті Александр Анкваб Ресейдің Гудаутадағы әскери базасын паналап отырғаны туралы хабарды бұған дейін Абхазия премьер-министрі Леонид Лакербая растаған
27 мамыр күні Сухумиде оппозицияшыл шерушілер Абхазия президенті кеңсесі орналасқан ғимаратты басып алып, президент Анквабты үкіметті таратуға уәде берген соң ғана босатқан
Шерушілер қоғамдық тәртіпті қамтамасыз ету мақсатында Уақытша халық кеңесі құрылатындығын мәлімдеген.

Наразылар президент Анкваб пен премьер-министр Лакербаяның отставкаға кетулерін талап еткен еді.

Бірақ 29 мамыр күні Ресей билігі өкілдерімен кездескеннен соң Анкваб өзінің отставкаға кетпейтінінін және үкіметті таратпайтынын мәлімдеп, президент кеңсесін басып алуды «қарулы бүлік» деп атаған
Лакербая Абхазия парламентінің кезектен тыс президент сайлауын өткізу туралы шешімін «конституцияға қайшы» деп мәлімдеген.

