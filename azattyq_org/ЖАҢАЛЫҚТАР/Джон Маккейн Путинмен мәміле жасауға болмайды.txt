АҚШ сенаты қорғаныс комитетінің жетекшісі, республикалық партия мүшесі Джон Маккейн Құрама Штаттар Ресей президенті Владимир Путинмен мәмілеге бармайды деп мәлімдеді.
Киевте Азаттықтың Украин қызметіне берген сұхбатында Джон Маккейн Путинмен кез-келген мәміле «еркіндік және демократия принциптеріне нұқсан келтіреді» деген.
Маккейн АҚШ президенті сайлауы кампаниясы кезінде Ресей тарапынан ұйымдастырылған делінетін кибер-шабуылдарға баса назар аударған
Бұған дейін АҚШ федералдық тергеу бюросы мен ішкі қауіпсіздік комитеті аталған шабуылдарға ресейлік арнайы қызметтің қатысы бары жөнінде баяндама жариялаған
Мәскеу кибер-шабуылдарға қатысы туралы айыптауларды жоққа шығарған.
Джон Маккейн қаңтардың 5-і күні АҚШ сенатында бұл жайында тыңдау өткізуді жоспарлап отыр.
АҚШ сенатының және бір мүшесі, республикалық партия өкілі Линдси Грэм Азаттыққа алдағы жылы Конгресте Ресейдің энергетика және банк салаларына қарсы санкцияларды кеңейтуге күш салатыны туралы мәлімдеген
Оның айтуынша, бұл АҚШ-тағы президент сайлауы кезінде компьютерлік шабуылдар ұйымдастырғаны, Қырымды аннексиялап, Украинаның шығысындағы сепаратистерген қолдау танытқаны үшін Ресейді жазалау шарасы болмақ.
Маккейн, Грэм және АҚШ сенаторы, демократиялық партия мүшесі Эми Клобушар Конгресте Украинаға қорғаныс үшін әскери қару беруді қолдайтындары туралы мәлімдеген.
АҚШ сенаторлары бұл мәлімдемелері бұқаралық ақпарат құралдарында АҚШ-тың жаңадан сайланған президенті Дональд Трамп Ресейге салынған санкцияларды жұмсартуы мүмкін деген болжамдар айтылып жатқан тұста жасалды
Трамп Вашингтон мен Мәскеу арасындағы қарым-қатынасты жақсартқысы келетіні жайлы бұған дейін бірнеше рет мәлімдеген.
