
Киевтегі Тәуелсіздік алаңында Еуропамен интеграцияны жақтаушылардың наразылығы жалғасып жатыр.

Бүгін Украинаның бірнеше қаласында өтіп жатқан, "Еуромайдан" деп аталатын акцияға қатысушылар Киевтегі Еуропа алаңынан елдің Польшамен шекарасына дейін созылатын тізбек құруды жоспарлап отыр
Ол үшін кем дегенде 500 мың адам бір-бірімен қол ұстасып тұрулары қажет.

Алдағы жексенбіде Киевте украин билігінің Еуропа одағымен (ЕО) ассоциация келісіміне дайындықтан бас тарту шешіміне қарсы мыңдаған адам қатысатын жаңа шерулер өтеді деп жоспарланған


Оппозиция үкімет үйін қоршап, премьер Николай Азаровтың үкіметін отставкаға кетіруді көздеп отыр.

Жұмаға қараған түні жүздеген адам Киевтегі алаңда түнеп шықты
Демонстранттар полициямен қақтығысқа барған жоқ.

Кеше Вильнюсте ашылған ЕО "Шығыс ынтымақтастығының" саммитінде ЕО өкілдері Киевті ассоциация келісіміне қол қоюға шақырған
Бірақ ресми Киев ұстанымын әзірге өзгерткен жоқ.

Украинаның ЕО-мен еркін сауда айналымы және саяси ассоциация туралы келісімге қол қоюы Вильнюстегі саммиттің басты оқиғасы болуы тиіс еді
Бірақ Киев 21 қарашада "экономикалық жағдайдың қиындығы" және "Ресеймен сауда байланыстарының нашарлап кеткенін" айтып, Еуроодақпен келісімге дайындықтан бас тартқан
Содан бері Украинада билік шешіміне наразылық акциялары жалғасып жатыр.

