
Санкт-Петербургте өтіп жатқан дамыған және дамушы 20 елдің саммиті (G20) бүгін, 6 қыркүйекте жалғаспақ.

5 қыркүйекте басталып, екі күнге созылатын саммитте негізінен экономикалық мәселелер талқыланады деп жоспарланғанымен, Сирияға әскери операция жасау, я жасамау мәселесі саммиттегі басты тақырыптардың бірі болды.

АҚШ президенті Барак Обама Сирия үкіметін химиялық қару қолданды деп айыптап, ел президенті Башар Асад әскеріне қарсы әскери операция жүргізбек ниетте
Бірақ Ресей ол жоспарға қарсы болып отыр.

Вашингтон "Сирия үкіметінің әскері 21 тамызда Дамаск маңында бейбіт тұрғындарға қарсы улы зарин газын қолданып, одан 1400-ге тарта адам қаза тапты" дейді


Кейбір хабарларға қарағанда, Обаманың саммитте Путиннің қонақасына кешігіп баруының өзі екі президенттің қарым-қатынасы жақсы емес екенін білдіреді.

Саммитте Қытай, Еуропа Одағы, БРИКС елдері (Бразилия, Ресей, Үндістан, Қытай, Оңтүстік Африка) мен Рим Папасы Франциск Сирияға қарсы әскери операция жүргізуге қарсылықтарын білдірді
Қытайдың қаржы вице-министрі "Сирияға шабуыл әлемдік экономикаға кері әсер етеді" деп мәлімдеді
Папа Франциск жиырма ел басшыларының атына жолдаған хатында "әскери операциядан бас тартуға" шақырған.

Еуропа Одағының басшылары Дамаскіде химиялық қару қолданылғанын айыптағанымен, "Сириядағы дағдарыс әскери жолмен шешілмейтінін" мәлімдеді.

Саммитке қатысушылар трансұлттық компаниялардың салық төлеуден жалтаруымен күрес және басқа да мәселелерді талқылады


Жиынға Қазақстан президенті Нұрсұлтан Назарбаев та қатысып жатыр.

