Польша сыртқы істер министрлігі Ресей билігі Екінші дүниежүзілік соғысты бұрмалап көрсетіп отыр деп мәлімдеді
Варшава Ресей президенті Владимир Путиннің аталған соғыстың басталу себебі жайлы айтқан сөзіне осылай баға берді.
Польша сыртқы істер министрлігінің пікірінше, Путиннің сөзі екі ел тарихындағы күрделі мәселелерді айқындауды мақсат ететін "поляк және орыс сарапшыларының бірлескен жұмысына зиян келтіреді"
Министрлік Ресей басшысының сөзін "советтік тоталитаризм тұсындағы пропагандалық тұжырыммен" салыстырды.
Ресей сыртқы істер министрлігінің ресми өкілі Мария Захарова "Польша билігінің өзі екіжақты қарым-қатынас пен сарапшылар жұмысына кесір тигізіп отыр" деп мәлімдеді
Ол Варшаваның "агрессивті риторикасы мен совет ескерткіштерін құлатуы соның дәлелі" деп санайды.
19 желтоқсанда Ресей президенті Путин Совет одағы Германиямен бір-біріне шабуылдамау туралы келісімге (Молотов-Риббентроп пакті) ең соңғы болып қойған деп мәлімдеген
Оның сөзінше, "Польша Чехословакияны бөлшектеуге қатысқан"
Путин өткен аптадағы баспасөз мәслихатында тарихи оқиғаларға көзқарасын білдірген
Ол Жеңістің 75 жылдығына орай Екінші дүниежүзілік соғыстың себептері және соғыс қарсаңында СССР-дің Еуропада қандай саясат жүргізгені туралы мақала жазбақшы екенін мәлімдеген.
Биыл қыркүйекте Польша Екінші дүниежүзілік соғыстың басталғанына 80 жыл толуына орай өткізген шараға Ресей президенті Владимир Путинді шақырмаған.
