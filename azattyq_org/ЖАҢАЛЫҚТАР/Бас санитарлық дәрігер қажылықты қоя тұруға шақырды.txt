Қазақстанның тұтынушылар құқықтарын қорғау агенттігі төрағасының міндетін атқарушы, бас санитарлық дәрігер Жандарбек Бекшин ел азаматтарын қажылыққа баруды қоя тұруға шақырды
Оның себебін Сауд Арабиясындағы эпидемиологиялық жағдайдың нашарлауымен түсіндірді.
"Біз қажылыққа кедергі жасамаймыз
Бірақ халықты аталған жағдай туралы ескертіп, мүмкіндігінше биыл қажылықтан бас тарта тұруды немесе оны жылдың басқа мезгіліне кейінге қалдыра тұруды сұрауға тиіспіз" деді Бекшин.
Екі жыл бұрын Сауд Арабиясынан қауіпті "Таяу Шығыс респираторлық вирусы" анықталған еді
Жандарбек Бекшин Дүниежүзілік денсаулық сақтау ұйымының әлемде бұл індетті 575 адам жұқтырып, оның 202-сі дерттен қайтыс болғаны туралы деректі де келтірді.
Қазіргі уақытта әлемде 17 елде қауіпті вирусты жұқтырған адамдар тіркелген.
