Бүгін Ақордада Нұрсұлтан Назарбаев модернизация бойынша ұлттық комиссияның кеңесінде Астана атауына өз атын кірістіру ұсынысына қатысты пікірін білдірді
Бұл туралы президенттің баспасөз қызметі хабарлады

"Қай нәрсе болса соған "нұр", "нұрлы "деген сөзді қосады
Бәрін менің атыммен байланыстырады
Мен бұл тақырыпқа бірнеше рет өз ойымды айттым
Барлығы мен бәр жерге нұрлы деп жазуға бұйрық беріп жатыр деп ойлайды
Кеше парламент Астана атауын менің есімімен атауды ұсыныпты
Мен мұндай ойды ешкімге айтқан жоқпын..
Қазақстанның 25 жылдағы жеткен жетістігін мен жалғыз жасаған жоқпын
Сіздердің де (үкімет мүшелері - ред) қосқан үлестеріңіз көп
Парламентке декларация үшін рахмет, адам ретінде олардың айтқандары маған ұнады
Парламент жеке билік тармағы ретінде өз ойларын айтуға, шешу шығаруға құқылы
Бірақ елді мекендердің атын өзгертетін болсақ талқылап барып шешім шығарамыз" деді ол

Назарбаев үкімет пен парламентке нақты істерді шешумен айналысу керектігін де айтты

23 қарашада Астанада парламенттің біріккен отырысында мәжіліс депутаты Қуаныш Сұлтанов Астана атауын "Нұрсұлтан" немесе "Назарбаев" деп ауыстыруды ұсынған
Оның ұсынысын басқа да депутаттар қолдаған
Депутат Мәулен Әшімбаев бұл идеяны «дұрыс әрі маңызды» деп бағалады
Зағипа Балиева Астана атауын «Назарбаев» деп өзгертуді, Бақытгүл Хаменова «Елбасы» деген атауды құптайтынын айтты
Сенат депутаты Михаил Бортник «Астана-Елбасы» деген атауды ұсынды
Бұл ұсыныс баспасөзде жарияланған соң әлеуметтік желілерде наразы сипаттағы түрлі пікірлер айтылған.
