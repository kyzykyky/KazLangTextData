Орталық Азиядағы бес ел – Қазақстан, Қырғызстан, Тәжікстан, Түркіменстан мен Өзбекстан 2018-2019 жылдарға арналған ынтымақтастық бағдарламасына қол қойды.
Қазақстан сыртқы істер министрлігінің мәлімдеуінше, 10 қарашада Өзбекстанның Самарқан қаласында өткен "Еуропа Одағы - Орталық Азия" сыртқы істер министрлері конференциясы кезінде қол қойылған құжатта аймақтағы қауіпсіздікті нығайту, сауда-экономикалық ынтымақтастықты арттыру, мәдени байланыстарды, инвестиция, көлік, энергетика және туризмді дамытуға бірлесіп күш салу туралы айтылған.
Министрлер халықаралық өзекті мәселелер бойынша өзара іс-қимыл жасауға, сонымен бірге Біріккен Ұлттар Ұйымы, Тәуелсіз мемлекеттер достастығы, Ислам ынтымақтастығы ұйымы, Еуропадағы қауіпсіздік және ынтымақтастық ұйымы тәрізді халықаралық және аймақтық ұйымдар аясында серіктестікті жалғастыруға келіскен.
