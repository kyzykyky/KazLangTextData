
Грузияның ресми өкілі Мәскеудің Дүниежүзілік сауда ұйымына қосылу ниеті бойынша Ресеймен өткен келіссөздер еш нәтижесіз аяқталды деді.

"Рейтерс" агенттігіне берген сұқбатында, Грузия делегациясын Швейцариядағы келіссөздерге бастап барған сыртқы істер вице-министрі Сергей Капанадзе «егер Ресей басып алынған аймақтардағы саудаға қатысты ұстанымын өзгертпесе, Тбилиси Мәскеудің ДСҰ-на кіруіне келісім бермейді» деді.

Капанадзе басып алынған аймақ деп Грузиядан бөлініп, өз тәуелсіздіктерін жариялаған жікшіл аймақтары Оңтүстік Осетия мен Абхазияны айтып отыр.

Ресейдің ДСҰ-на мүше болуына кедергі болып келген соңғы мәселелер бойынша Мәскеу мене Тбилиси арасындағы келіссөздерге Швейцария арағайындық жасаған.

