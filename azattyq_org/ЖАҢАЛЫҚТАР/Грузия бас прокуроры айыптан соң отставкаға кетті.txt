
Грузияның осыдан біраз бұрын тағайындалған бас прокуроры Отар Парцхаладзе бұрын сотталғаны туралы ақпарат тарағаннан соң отставкаға кетті.

Биліктегі "Грузия арманы" партиясының мүшесі Парцхаладзе бас прокурор қызметіне алты апта бұрын ғана тағайындалған еді
Бірақ бұрынғы президент Михаил Саакашвилидің серіктері Парцхаладзенің 2001 жылы Германияда ұрлық жасап сотталғаны туралы ақпарат таратқан


Парцхаладзе Германияда неміс полицейіне бағынбай қойғандықтан сотталғанын айтып, "өмірбаянына қатысты сұрақтар туындап жатқандықтан, үкімет атына кір келтірмеу үшін" отставкаға кеткенін мәлімдеген.

Грузия премьер-министрі Ираклий Гарибашвили Парцхаладзенің өтінішін қабылдаған.

"Грузия арманы" партиясының басшылары "Парцхаладзеге қарсы айыптар Саакашвили тұсындағы үкімет өкілдері үстінен жүріп жатқан тергеулерге кедергі келтіру үшін жарияланып отыр" дейді.

