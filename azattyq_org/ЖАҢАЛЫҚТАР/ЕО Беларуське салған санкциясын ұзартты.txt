
Еуропа Одағы (ЕО) Беларуське салған санкцияларын тағы 12 айға ұзартты
Санкцияларды ұзарту туралы жасаған мәлімдемесінде ЕО Беларусьтегі саяси тұтқындарды қудалаудың жалғасып жатқанын, адам құқықтарының жиі бұзылатынын, демократиялық және құқықтық реформалар жасалмағанын айыптайды.

Өткен жылы ЕО Беларусьтің адам құқықтарын бұзуға қатысы болуы мүмкін 232 шенеунігі мен 25 компания өкілдерінің одақ елдеріне кіруіне тыйым салып, олардың активтерін бұғаулаған еді
Бұл санкция енді 2014 жылдың 31 қазанына дейін ұзартылды.

ЕО-ға мүше 28 мемлекет адам құқықтары мен демократияны көркейту жолында "Беларусьпен сыни қарым-қатынас ұстау саясатын ұстана беретіндерін" мәлімдеді.

Беларусь қарашада Вильнюсте өтетін ЕО-ның Шығыс ынтымақтастығы саммитіне қатыспақ
Бұл саммитке ЕО-мен тығыз байланыс орнатқысы келетін пост-советтік алты мемлекет өкілдері шақырылған.

Маусымда ЕО "дипломатиялық байланыстар орнату үшін" Беларусь сыртқы істер министрі Владимир Макейдің одақ елдеріне кіруіне салынған тыйымды алып тастаған еді.

