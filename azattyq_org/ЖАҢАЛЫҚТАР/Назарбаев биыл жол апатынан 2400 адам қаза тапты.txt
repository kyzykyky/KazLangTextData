

Қазақстан президенті Нұрсұлтан Назарбаев ішкі істер министрі Қалмұхамет Қасымовты қабылдады



Биыл жыл басынан бері жол апаттарында 2400 адам қаза тауып, 80 мыңнан астам адам зардап шеккенін айтқан Назарбаев адам шығынын азайту шараларын ескерткен
Кездесуде Қалмұхамет Қасымов жалпы құқық бұзушылық фактілерінің көбейгенін, бірақ кісі өлтіру және тонау мен қарақшылық сияқты аса ауыр қылмыстардың азайғанын айтқан.


Министр Назарбаевқа жол қауіпсіздігін қамтамасыз ету үшін нормативтік-құқықтық актілерге жолда жүру ережелерін бұзғаны үшін жауапкершілікті күшейтетін өзгерістер мен толықтырулар даярланғанын айтты.



Қасымовтың айтуына қарағанда, заңдарға енгізілетін өзгерістерде қарсы бағытқа шығу, жылдамдықты асыру сияқты жол ережелерін бұзғандарды жүргізуші куәлігінен айыру, мас күйде көлік жүргізгендерге айыппұлды көбейту немесе алты айға қамау қарастырылған.


Кездесу соңында президент Қасымовқа құқық қорғау қызметінің тиімділігін арттыру, азаматтардың құқықтарын қорғау шараларын күшейту, ішкі істер орындарында тәртіп пен заңдылықты күшейтуге қатысты тапсырмалар берген.

