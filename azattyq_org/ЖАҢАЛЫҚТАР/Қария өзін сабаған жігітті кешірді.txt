
Алматыда көшедегі бұзақылығы үшін жауапқа тартылған қала тұрғыны, 32 жастағы Бақытжан Бопатаевқа қатысты іс жабылды
Бұл туралы Азаттық тілшісіне істі қараған Алмалы аудандық сотының судьясы Арман Шәмшиевтің хатшысы хабарлады.

Сот хатшысының айтуынша, жәбір көрген зейнеткер Гүлханым Асратова сотқа өзін соққыға жыққан Бопатаевты кешіретіні туралы өтініш жазып, іс жабылған.

Қаңтар айында интернетте көлік ішінде отырған қарт кісіні және оған араша түсуге ұмтылған егде әйел адамды ұрып жатқан жас жігіт туралы видео тараған еді
Қаңтардың 10-ы күнгі ол оқиға көшеде өтіп бара жатқан көліктің видео-регистраторына түсіп қалған
YouTube желісінде жарияланған видео-жазба қызу пікірталас пен қоғамдық айыптауға түрткі болды.

Ақпанның 8-і күні Алмалы аудандық сотында Бақытжан Бопатаевтың ісі қаралуы тиіс еді
Алайда жәбірленушілер сотқа келмей қалып, процесс кейінге шегерілген.

