
Қазақстан зымыран отынының құрамдас бөлігі ретінде пайдаланылатын 410 тонна меланжды (концентрацияланған азот қышқылы мен амил араласқан тотықтырғышты) Ресейге жөнелту жұмыстарын аяқтады
Бұл туралы бүгін қорғаныс министрлігі жанындағы қару-жарақтардың қысқартылуын бақылау орталығының бастығы Амангелді Әубәкіров мәлімдеді деп хабарлады Қазақпарат.

Әубәкіровтың айтуынша, өте улы және қауіпті сұйық заттың ұзақ уақыт тұрып қалуы тұрғындар мен табиғатқа қатер төндірген.

Қазақстан қорғаныс министрлігінің қауіпті затты аймақтан әкетуге жәрдем сұраған өтінішін Еуропадағы қауіпсіздік және ынтымақтастық ұйымы қанағаттандырған.

Жобаның негізгі бөлігі Қазақстанның есебінен қаржыландырылған, ал бір бөлігіне донор ел ретінде Испания ақша берген.

СССР кезінде орташа және жақын қашықтықтағы зымырандар мен зымыран кешендеріне пайдаланылатын меланж отынының үлкен қоры Совет одағы тараған соң бұрынғы одақтас елдердің аумағында қалып қойған.

Қазақстан бұл отын қорын Алматы облысындағы Сарыөзек кентіне жақын жерде қорғаныс министрлігінің арнайы қоймасында сақтап келген.

