
Қазақстан президенті Нұрсұлтан Назарбаев Испанияның Галисия провинциясында болған теміржол апатына байланысты испан королі Бірінші Хуан Карлосқа көңіл айтып жеделхат жолдады
Бұл туралы президенттің баспасөз қызметі хабарлады.

Назарбаев Сантьяго-де-Компостела қаласы маңында теміржол апатынан көп адамның қаза болғаны туралы жайсыз хабарды терең күйзеліспен қабылдағанын, сондай-ақ жеке өзінің және Қазақстан халқының атынан қайғырып көңіл айтатынын жеткізген.

«Осы қиын сәтте, қымбатты досым, қаза тапқан және зардап шеккен жандардың туған-туыстары мен жақындарына менің көңіл айтуымды және қолдауымды жеткізуді сұраймын» делінген жеделхатта.

24 шілде күні Испанияның солтүстік-батысында Мадридтен шығып Феррольға қатты жылдамдықпен кетіп бара жатқан жолаушылар ұшқыр пойызы темір жол бұрылысында рельстен шығып кетіп, апат салдарынан кемінде 77 адам қайтыс болып, 131 адам жараланған.

