
Қытайдың Шыңжаң ұйғыр автономиялық ауданында бүгін полиция "террорлық шабуыл" кезінде сегіз адамды атып өлтірді
Reuters агенттігінің жетгілікті билік орындарына сілтеп хабарлауынша, оқиға Шыңжаңның оңтүстігіндегі Қашғар қаласына жақын Яркенд кентінде болған


Жергілікті билік таратқан ақпаратқа қарағанда, 30 желтоқсан күні таңертең пышақпен қаруланған тоғыз адам Яркенд кентіндегі полиция бекетіне шабуыл жасап, жарылғыш заттар лақтырған және полиция көліктеріне от қойған.

"Полиция дереу қарсы әрекет жасап, сегіз адамды атып тастап, біреуін қолға түсірді
Террористік шабуыл қазір тексеріліп жатыр" делінген ресми ақпаратта.

Осы айдың басында полиция Қашғардағы тәртіпсіздіктер кезінде 14 адамды атып тастаған еді
Ол оқиғадан тағы екі полицей қаза тапқан.

Ал қарашаның ортасында пышақ және балтамен қаруланған топтың полиция бекетіне шабуылы кезінде 11 адам қаза тапқан еді.

Қытай билігі Шыңжаң аймағында болған кейбір шабуылдарды исламшыл қарулы топтардан көреді.

Қытайдың Шыңжаң аймағының байырғы тұрғындары – этникалық ұйғырлар
Ұйғыр өкілдері көптеген жылдар бойы Пекин саясатына қарсылық танытып келеді
Бұл жылы да Пекинде бір инцидент, провинцияда бірнеше қарулы қақтығыстар болды.

