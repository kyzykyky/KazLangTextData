18 шілде күні Қазақстанда 1636 адамнан коронавирус инфекциясы анықталды
Ауру белгілері инфекция жұқтырған 908 адамнан байқалған
Бұл туралы Қазақстан денсаулық сақтау министрлігі хабарлады.
Тәулік көрсеткіші бойынша көш басында әдеттегідей Нұр-Сұлтан (258), Алматы (220) қалалары және Атырау облысы (184)
Ал Жамбыл облысында вирус жұқтырғандардың жалпы саны бір күнде 4,3 пайызға артқан
Бұл – аймақтар арасында пайыздық өсім бойынша ең жоғары көрсеткіш.
Ең төменгі тәулік көрсеткіштері Маңғыстау (2), Ақтөбе (23) және Түркістан (40) облыстарында тіркелген.
Кеше, 18 шілде күні коронавирус пандемиясымен күрес жөніндегі ведомствоаралық комиссия отырысында ел президенті Қасым-Жомарт Тоқаев аймақтардағы төмен көрсеткіш жергілікті басшылықтың шынайы ахуалды жасыру ниетімен байланысты деді.
"Ауру жұқтырған адамдардың санын анықтаудың төмендігі – жергілікті жерлердегі лабораториялардың тиімсіз жұмысының нәтижесі
Мұны нақты көріністі жасырып қалу деп бағалауға да болады
Үкіметке аймақтар арасындағы тестілеу нәтижесін реттеуді қатаң бақылауға алуды тапсырамын
Біз ешнәрсені жасырмауымыз керек" – деді Тоқаев.
Ресми дерекке сәйкес елімізде барлығы 70 339 адамның коронавирус инфекциясын жұқтырғаны расталған
Оның ішінде 43 029 науқас дерттен айыққан, 464 адам қайтыс болған.
Қазақстан 1 тамыздан бастап қоздырушысы белгісіз я зертханада расталмаған вирустық пневмонияны коронавирус статистикасына қоспақ
Жыл басынан 15 шілдеге дейін 234 мың адам пневмонияға шалдыққан, оның 3,3 мыңы қайтыс болған
Денсаулық министрлігі мұның қаншасы қоздырушысы белгісіз белгісіз пневмония екенін айтпады.
Аймақтар бойынша жағдай мынадай:
Атырау облысы - 9057 (+184 адам жаңадан қосылған),
Алматы қаласы – 8922 (+220),
Нұр-Сұлтан қаласы -8145 (+258),
Қарағанды облысы – 6910 (+118),
Батыс Қазақстан облысы - 4647 (+103),
Шымкент қаласы – 4410 (+47),
Шығыс Қазақстан облысы – 3975 (+133),
Алматы облысы - 3582 (+78),
Жамбыл облысы - 2792 (+121),
Ақтөбе облысы - 2723 (+23),
Түркістан облысы - 2457 (+40),
Павлодар облысы - 2274 (+92),
Маңғыстау облысы - 2252 (+2),
Қызылорда облысы -2211 (+49),
Солтүстік Қазақстан облысы - 2129 (+63),
Ақмола облысы - 1949 (+50),
Қостанай облысы - 1904 (+55)
