Брест қаласында президент Александр Лукашенконың «арамтамақтарға» салық салу туралы жарлығына қарсы кезекті шеру өтті
Азаттықтың Беларусь қызметінің хабарлауынша, наразылық акциясына мыңға жуық адам қатысқан
Әуелі қалалық атқару комитеті жанына жиналып митингі өткізгеннен кейін наразылар орталық көшемен жүріп өткен
Наразылық акциясына биліктен рұқсат алмаған
Ұсталғандар туралы ақпарат түспеген.
Беларусь елінде «арамтамақтарға» салынатын салық 2015 жылы сәуірде енгізілген
Президент Александр Лукашенконың жарлығына сәйкес, жыл ішінде 180 күннен аса жұмыс істемеген азаматтардың бәрі мемлекет қазынасына жыл сайын шамамен 200 еуро көлемінде бір жолғы салық төлеуі тиіс
Салықты төлеудің алғашқы мерзімі биылғы ақпанның 20-сында аяқталған
Қаңтардан бері Беларусь тұрғындары «арамтамақтар» салығына қарсылық білдіріп, жаппай шерулер өткізе бастаған
Бресте наразылар шеруі осымен қатарынан үшінші жексенбіде өтіп отыр
Осындай наразылық акциялары Барановичи, Бобруйск, Витебск пен Гродно қалаларында да өткен.
