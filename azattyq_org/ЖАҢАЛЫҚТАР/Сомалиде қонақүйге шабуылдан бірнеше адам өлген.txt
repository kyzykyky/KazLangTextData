Сомали билігі ел астанасы Могадишо қаласындағы қонақүйге исламшыл экстремистер жасаған шабуылдан бірнеше адам мерт болғаны туралы хабарлады.
Бүгін таңсәріде Sahafi қонақүйіне жасалған шабуыл үшін жауапкершілікті «Әл-Қаида» террорлық ұйымымен байланысы бар «Әл-Шабаб» исламшыл тобы мойнына алды.
Associated Press агенттігі жергілікті полиция офицерінің сөзіне сілтеме жасап, жарылғыш зат тиелген автокөлікті жанкешті қонақүйдің қақпасына соғып жарып жіберген соң, қарулы содырлар қонақүйдегі адамдарға оқ жаудырғаны туралы хабарлады.
Полиция офицері Мұхаммед Хусейннің сөзінше, террорлық шабуылдан кемінде жеті адам қаза тауып, оннан аса адам жараланған.
AFP агенттігі басқа бір полиция өкілінің сөзіне сілтеме жасап, қонақүйге шабуылдан 12 адам қаза тапқан деп хабарлаған.
Шабуылға ұшыраған Sahafi қонақүйіне көбінесе парламент мүшелері, мемлекеттік шенеуніктер мен бизнесмендер түсетіні айтылады.
Сомали территориясында батыс қолдайтын үкіметті құлатып, «халифат» орнатқысы келетін экстремистік «Әл-Шабаб» тобы бұл елде терактілерді жиі ұйымдастырады.
