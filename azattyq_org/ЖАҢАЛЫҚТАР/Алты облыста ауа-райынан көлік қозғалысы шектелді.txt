Қазақстанның алты облысында бұрқасын мен төңіректің нашар көрінуі салдарынан автокөлік жолдары жабылды деп хабарлады бүгін ішкі істер министрлігінің төтенше жағдайлар жөніндегі комитеті.
Ақмола облысы аумағындағы Екатеринбург-Алматы жолының 856-917 километр аралығында, Жезқазған-Петропавл жолының 377-440 километрі аралығында барлық көлік түрлерінің қозғалысына шектеу қойылған.
Алматы облысында Үшарал-Достық жолының алғашқы 184 километрінде, Қарағанды облысында Жезқазған-Петропавл жолының 130-240 километрі аралығында, Алматы-Екатеринбург жолының 1007-885 километрінде барлық көлік түрлерінің жүруіне шектеу салынған.
Бұған қоса Қостанай облысында Жезқазған-Петропавл жолының 377-252 километрі, Арқалық-Торғай жолының алғашқы 288 километрі, Әулиекөл-Жалдама жолының 54-257 километрі аралығында да көлік қозғалысына шектеу енгізілген.
Павлодар облысында Қызылорда-Павлодар жолының 1135-1205 километрі аралығында, Оңтүстік Қазақстан облысында Қошқарата-Жарықбас-Бірлік жолының 77-142 километрі аралығында көлік қозғалысы шектелген.​
