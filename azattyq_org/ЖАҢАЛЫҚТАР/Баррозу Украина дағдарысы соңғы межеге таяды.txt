Еурокомиссия төрағасы Жозе Мануэль Баррозу Украина дағдарысының "соңғы межеге" таяғанын ескертеді

Брюссельдегі келіссөздерден кейін ол Украина президенті Петр Порошенкомен біріккен баспасөз мәслихатын өткізді
Баррозудың айтуынша, Еуропа Одағы (ЕО) Ресейге жаңа санкциялар дайындап жатыр
Ол шектеулердің мақсаты: Ресейді Украинадағы жағдайды ушықтырудан айныту

Еурокомиссия басшысы Еуропаның қақтығысты реттегісі келетінін айтты
Оның сөзінше, ЕО Ресеймен қақтығысқа барғысы келмейді
Өйткені, жаңа қырғиқабақ соғыс бүкіл құрлыққа орасан зор зиянын тигізеді

Ал Порошенко Ресейдің Украинаға басып кіргенін айыптап, ел аумағында Ресейдің бір мыңдай жауынгері мен жүздеген танкілері жүргенін айтты

ЕО-ның сыртқы саясат ведомствосының басшысы Кэтрин Эштон "Ресейге салынатын санкциялар туралы шешім сенбі күні кешке қабылданатынын" мәлімдеді

Мұның алдында (жұма) Миланда өткен ЕО өкілдерінің бейресми кездесуінде Эштон "басқосуға қатысқан ЕО-ға мүше елдердің сыртқы істер министрлері Ресейді Украинадан әскерін шығаруға шақырғанын" хабарлаған еді

