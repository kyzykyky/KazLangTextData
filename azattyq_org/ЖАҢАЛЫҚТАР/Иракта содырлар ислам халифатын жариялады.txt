Ирак пен Сирияның бір бөлігін басып алған "Ирак және Шам ислам мемлекеті" ұйымы өз бақылауындағы аймақтарда "ислам халифаты орнатылғанын" жариялады.
SITE мониторинг жасау қызметінің хабарлауынша, ұйым содырлары бұл мәлімдемені аудио жазба арқылы жасап, интернетте таратқан.
"Ирак және Шам ислам мемлекеті" ұйымының өкілі Абу Мухаммад әл-Аднани ұйым жетекшісі Абу Бакр әл-Бағдади бұдан былай "халиф" және "барлық мұсылмандардың басшысы" саналатынын жария еткен
Әл-Аднанидің айтуынша, "халифат" Сирияның Алеппо провинциясынан Ирактағы Дияла провинциясына дейінгі аумақты қамтиды.
"Ирак және Шам ислам мемлекеті" ұйымы Сирияда Иракпен шекаралас Дейра-эз-Зор қаласының бір бөлігін, Рака қаласын және Алеппо провинциясының бір бөлігін бақылауда ұстап отыр
Осы айдың басында ұйым Ирактың солтүстік және батыс территорияларын басып алған.
