
Ресейдің федералдық қауіпсіздік қызметі (ФСБ) арнайы қызмет орындары украиналық "Оңшыл сектор" ұйымының мүшелері делінген төрт адамды Қырымда теракті жасауға дайындалды деген күдікпен ұстағанын хабарлады.

ФСБ таратқан хабарламада ұсталғандардың аты-жөні келтірілген
Олардың арасында украиналық режиссер және сценарист Олег Сенцов та бар
Ол "Симферопольде 11 мамырда теракті жасауға дайындалды" деген күдікпен ұсталған.

Хабарламада күдіктілердің "айыптарын мойындайтын" жауап беріп жатқаны айтылады
Ұсталғандардың үстінен "заңсыз қару сақтады", "террористік ұйым құрып, теракт жасамақ болды" деген айыптармен іс қозғалған.

ФСБ-ның айтуынша, ұсталғандар Симферополь, Ялта және Севастополь қалаларында "теракт жасамақ болған"
Ресей арнайы қызметі оларды "бірнеше қоғамдық маңызды орындарды, теміржолдар мен көпірлерді, электр қуатын тарату желілерін жармақ болған" дейді.

"Тінту барысында ұсталғандардан жарылғыш заттар, атыс қарулары, оқ-дәрілер, жанғыш заттар, құрылыс каскалары, улы газдан қорғайтын түтікшелер табылған" дейді ресейлік арнайы орындар.

