2 шілде күні Қазақстанда 1501 адамнан коронавирус инфекциясы анықталды
Оның 1005-інде ауру белгісі білінбейді деп хабарлады жұма күні денсаулық сақтау министрлігі.
Ресми мәлімет бойынша, наурыздан бері елде вирус жұқтырғандардың жиынтық саны 44075 адамға жеткен
14 мыңнан астам адам дерттен жазылып шыққан.
Қазақстан билігі коронавирустан қайтыс болғандар туралы ресми мәліметті бұған дейін 29 маусымда жариялаған – 188 адам
Содан бері коронавирустан көз жұмғандар туралы тың ақпарат жариялаған жоқ.
2 шілдеде өткен брифингте денсаулық сақтау министрі Алексей Цой үкімет енді коронавирустан қайтыс болғандардың санын күн сайын емес аптасына бір рет жариялап отыратынын мәлімдеді.
"Комиссия өлімнің себебін кісі қайтыс болғаннан кейін анықтайды
Сөйтіп кісінің коронавирустен өлгенін біз бір-екі күн кешігіп білеміз
Біз мұны апталық форматта хабарлауды жоспарлап отырмыз", - деді министр.
Жаңа тәртіп COVID-19 өлімі жөніндегі ресми дерекке байланысты күдік көбейген тұста енгізіліп отыр.
Кейінгі апталарда Қазақстанда өкпе қабынуы дертіне шалдыққандар да күрт артты, қайтыс болып жатқандар да көп
Әдетте COVID-19 инфекциясы осындай өкпе дертіне душар етеді

Індеттің өршуі Қазақстан үкіметін 5 шілдеден бастап екі аптаға қатаң карантин жариялауға мәжбүр етті
Билік жағдай тұрақталмаса шектеу шарасы жалғасуы мүмкін екенін айтады.
