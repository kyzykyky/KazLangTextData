"АҚШ президенті Дональд Трамп Ресей президенті Владимир Путиннің сайлауда жеңгенінен хабардар" деп мәлімдеді Ақ үй баспасөз хатшысының орынбасары Хоган Гидли
Оның айтуынша, Трамп пен Путин телефонмен сөйлеседі деп жоспарланбаған
Трамптың Путинді президент болып сайлануымен құттықтағаны, я құттықтамағаны да айтылмады.
Хоган Гидли "Ресейдегі сайлау еркін әрі әділ болды ма?" деген сауалға жауабында Вашингтон Ресейдегі сайлау нәтижесіне таңғалмайтынын айтты.
14 наурыз күні Дональд Трамп Ұлыбритания премьер-министрі Тереза Мэймен телефонмен сөйлескен
Ел басшылары әңгімесінде Ресей билігі Солсбериде ресейлік бұрынғы агент Сергей Скрипаль мен қызына қастандық жасау әрекетіне "анық әрі айқын жауабын беруі тиіс" деген тоқтам жасаған.
Ақ үй Трамп Ресей Бас барлау басқармасының бұрынғы офицері Сергей Скрипаль мен қызы Юлияны жүйке жүйесін зақымдайтын затпен улап өлтірмек болу әрекетіне қатысты Ұлыбритания жүргізіп жатқан тергеуге барынша көмек көрсетуге уәде бергенін мәлімдеген.
Сергей Скрипаль мен қызы Юлия 4 наурыз күні Ұлыбританияның оңтүстігіндегі Солсбери қаласында белгісіз заттан уланып, ауруханаға түскен
Олар содан бері ауруханада ауыр халде жатыр
Британдық тергеушілердің болжамынша, Скрипаль мен қызы СССР тұсында жасалған, жүйкені жансыздандыратын қауіпті химиялық заттан уланған
Ресей сыртқы істер министрі Сергей Лавров 13 наурызда Скрипальді улауға қатысы барын жоққа шығарған.
