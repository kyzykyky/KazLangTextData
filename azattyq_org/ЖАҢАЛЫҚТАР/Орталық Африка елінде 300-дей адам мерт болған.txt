
Орталық Африка республикасы астанасы Банги қаласында Селека исламшыл көтерілісшілер тобы мен жергілікті христиандар арасындағы қақтығыс салдарынан өткен екі күн ішінде кемінде 281 адам қаза болған
Бұл туралы Халықаралық Қызыл крест ұйымының осы елдегі өкілдері айтып отыр деп хабарлайды Reuters.

"Құрбан болғандар саны бұдан да көбейеді" деп мәлімдеген Қызыл крест ұйымының өкілі пастор Антуан Мбао Бого
Соңғы күндері болған оқиғалардың куәгерлері Бангиде Селека тобының адамдары үй-үйді аралап жүріп, кезіккендердің бәрін жаусатып салғанын айтқан
Бангидегі католик шіркеуінің діни қызметкерлері Селека нағыз қанжоса қырғын жасады деп отыр.

Бұл елдегі зорлық-зомбылықтың геноцидке ұласып кетуінен қауіптенген БҰҰ Қауіпсіздік кеңесі ОАР-на халықаралық бітімгершілік күштерін шұғыл түрде кіргізу туралы Париж ұсынған қарарды 5 желтоқсанда бірауыздан мақұлдаған еді.

Оған сәйкес, ОАР-да қауіпсіздікті қалпына келтіріп, бейбіт тұрғындарды қорғау үшін Африка одағының 3600-ге тарта сарбазы мен Францияның 1200 әскери қызметкерін осы елге кіргізу туралы айтылған
Қазір бұл елде 3000-ге жуық шетел әскері бар
Қауіпсіздік кеңесі бұған қоса Орталық Африка республикасына қару-жарақ кіргізуге эмбарго қойып, БҰҰ бас хатшысы Пан Ги Муннен осы елдегі адам құқықтарының бұзылуына қатысты тергеу жүргізуді сұраған.

