Венгрия НАТО-ның Украина бойынша мәлімдемесін қолдады
Украинаның Закарпатье аймағында тұратын венгр қауымдастығының ұсыныстары ескерілгеннен кейін Будапешт осындай шешім қабылдаған
Венгрияның сыртқы істер министрі Петер Сийярто "ұсыныстарымыз соңғы сәтте ескерілді", сол себепті Будапешт НАТО елшілерінің ортақ мәлімдемесін қолдады деді

Венгрияға Ресей президенті Владимир Путиннің сапары басталған кезде Будапешт бұл құжатта "венгр қауымдастығының мүддесі ескерілмеген" деп вето қойған еді
Венгрия "Украина батысында тұратын 150 мың этникалық венгрдің мүддесін құрбан етуге дайын емес" деп мәлімдеген

Украинада биыл тіл туралы жаңа заң қабылданғаннан кейін Будапешт пен Киев арасындағы қарым-қатынас ушыққан
Бұл заң барлық билік органдары мен қоғамдық орындарға мемлекеттік тіл - украин тілін қолдануды міндеттейді
Бірақ бұл ереженің жеке қауымдастықтарға қатысы жоқ

Венгрия жаңа заң Закарпатьеде тұратын венгр қауымдастығының құқығына нұқсан келтіруі мүмкін деп қауіптенген
Будапештің пікірінше, бұл Еуроодақтың негізгі принциптері мен Украинаның Еуропамен жасасқан қауымдастық туралы келісіміне қайшы
Ал Киев "Украина аз ұлттардың құқықтарының қорғалатынына толық кепіл бола алады және "Тіл туралы" заң олардың украин қоғамында рөлін арттыруға мүмкіндік береді" деді.
