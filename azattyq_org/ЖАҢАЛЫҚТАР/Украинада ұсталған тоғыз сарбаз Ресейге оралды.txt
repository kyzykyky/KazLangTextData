Украинада ұсталған ресейлік 98-ші әуе-десант дивизиясының тоғыз сарбазы өткен түні Ресейге қайтып оралды деп хабарлады Ресей әуе-десант әскері қолбасшысының орынбасары Алексей Рагозинге сілтеме жасаған РИА-Новости агенттігі.
Ресейдің Кострома қаласындағы десантшылар әскери бөлімінің он сарбазы Украина жерінде ұсталғаны туралы 26 тамыз күні Украина қауіпсіздік қызметі хабарлаған еді
Көп ұзамай ұсталғандардың арасында денесін күйік шалған біреуін – Артем Кузьминді Украина жағы Ресейге қайтарып, ол Санкт-Петербург қаласына әскери госпитальге жеткізілген
Қалған тоғыз сарбаздан Киевте Украинаның арнайы қызметі жауап алып, олардың шекарадан қалай өткендерін, Украина жерінде соғыс қимылдарына қатысқан-қатыспағандарын анықтаған еді
Украина тарабы бұл сарбаздардан «куәгер» ретінде жауап алғандарын мәлімдеген.
Ресейлік «Дождь» телеарнасына берген сұхбатында ұсталған десантшылар өздерін Украинаның шығысындағы үкіметке қарсылық танытып жатқан қарулы топтардың қолына түскен украиналық әскерилерге айырбастауы мүмкін екендігін айтқан
Бірақ кейін ондай айырбастың болған я болмағаны туралы ешқандай ақпарат жоқ.
