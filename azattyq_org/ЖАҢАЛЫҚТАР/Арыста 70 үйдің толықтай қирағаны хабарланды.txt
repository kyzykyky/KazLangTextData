Қазақстан төтенше жағдай комитетінің есебінше, Арыста толығымен қираған үйлердің саны - 70
Бұл туралы комитет басшысы Владимир Беккер 2 шілдеде Нұр-Сұлтанда өткен баспасөз мәслихатында жариялады
Оның айтуынша, қираған үйлер саны әлі де өсуі мүмкін
Үкімет Арыстағы жарылыстан қираған үйлерді қалпына келтіруге уәде берді

Төтенше жағдай комитеті Арыстағы жарылыстан қираған үйлерді қалпына келтіру үшін шамамен 20 миллиард теңге (шамамен 52,6 миллион доллар) керек деп есептейді

24 маусымда Түркістан облысы Арыс қаласындағы әскери қойма жарылды
Денсаулық сақтау министрлігінің дерегінше, жарылыстан үш адам (Арыс тұрғыны мен екі әскери) қаза тауып, 400-ден астам адам дәрігер көмегіне жүгінген
Төтенше жағдай комитетінің мәліметінше, Арыстағы үйлердің 85 пайызы бүлінген.
Қазақстан үкіметінің хабарлауынша, жарылыс болған күні 39 мың адам өз күшімен қаланы тастап шыққан, үш мыңнан астам адам Түркістан облысы әкімдігі ұсынған автобустармен Шымкентке жеткен
27 маусымда Шымкентте шеруге шыққан жүздеген арыстық соңғы он жыл ішінде төртінші рет жарылыс болған Арыс қаласына бармайтынын айтып, биліктен өздерін басқа жаққа көшіруді талап еткен
Ал Түркістан облысы әкімдігі мен Шымкент әкімдігі "Арыс тұрғындарына беретін үй жоқ" деген

28 маусымда Шымкент пен көрші елді мекендерді уақытша паналаған арыстықтар үйлеріне оралды.
Арыс қаласында бұған дейін бірнеше рет жарылыс болған
2015 жылы қарашада қаладағы полигон аумағындағы жарылыстан бір адам мерт болған еді
Ресми ақпарат бойынша, жарылыс әскери оқ-дәрі мен өндіріс қалдықтарын жою кезінде болған.
2014 жылы Арыстағы "Қазақжарылысөнеркәсібі" акционерлік қоғамы аумағында болған жарылыс салдарынан екі адам қаза тапқан.
Он жыл бұрын, 2009 жылы наурызда Арыстағы қоймада жарылғыш заттар жарылып, сақтаулы тұрған оқ-дәрі атылған
Ол оқиғадан төрт адам қаза тауып, жиырмаға тарта адам жапа шеккен еді
Ресми билік жарылысқа қоймадағы қарудың дұрыс сақталмауы және жарылғыш затпен дұрыс жұмыс істемеу себеп болды деп мәлімдеген.
