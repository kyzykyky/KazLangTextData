Ақтөбе облысы әкімінің кеңесшісі Әсет Қалиев 8 шілдедегі брифингте облыста пневмонияға шалдыққандар 2649 адамға жеткенін айтты
7 шілденің өзінде ауруханаға осы дертпен 98 адам түскен.
Әкімдік өкілі пневмониямен ауырып жатқан науқастардан коронавирус табылған я табылмағанын ашып айтпады.
- Ақтөбеде пневмонияға қатысты ахуал әлі де күрделі
Науқас саны азайып жатқан жоқ
Бұл – пневмонияның бұрын соңды кездеспеген түрі
Covid емес деп те айта алмаймыз
Біз коронавируспен күреске сәуірде дайындала бастадық
Бірақ маусымда науқас саны бұлайша күрт көбейеді деп ойламадық, - деді ол.

Қалиевтің сөзінше, науқас саны көбейгендіктен маусым айында облыс орталығындағы алты аурухананың базасынан пульмонология бөлімі ашылған
Одан бөлек қала емханалары жанындағы күндізгі стационарлар да қазір тек пневмонияны емдеп жатыр
Алдағы дүйсенбі, 13 шілдеде облыстық балалар ауруханасынан жүз орындық тағы бір бөлім ашылады


Ақтөбе әкімдігі 8 шілдеге дейін аймақта пневмониядан қанша адам қайтыс болғанын жарияламай отыр
Әкімдіктің баспасөз қызметі "Қайтыс болғандар туралы мәліметті енді тек денсаулық сақтау министрлігі таратады
Бізге рұқсат жоқ" деді.
Әкімдік өткен аптада "облыста пневмониядан 66 адам қайтыс болды" деген еді.

Ақтөбе облысы әкімінің кеңесшісі Әсет Қалиев ауруханаларда маман тапшылығы барын айтады
Сондықтан жеке клиникалардың мамандары, Ақтөбедегі медицина академиясының оқытушылары, тіпті балабақша медбикелері де пневмониямен күреске жұмылған
Ақтөбе облысында жалпы саны 2062 медқызметкер пневмониямен күресіп жатыр
Онлайн брифинг кезінде Әсет Қалиев "облыс ауруханаларында дәрі-дәрмек тапшылығы жоқ, оттегі беретін құрылғылар да жеткілікті" екенін үнемі айтады
Бүгін, 8 шілдедегі брифинг кезінде де "жағдай бақылауда, бәрі жеткілікті" деді
Бірақ әлеуметтік желілерде ауруханадағы туыстарына дәрі-дәрмек іздеген ақтөбеліктердің жазбалары жиі жарияланады
Ақтөбелік еріктілер де "пневмонияны емдейтін ауруханалар көмектің қай түріне де зәру" дейді.

- Осы аптада қала тұрғындарынан жиналған қаржыға оттегі толтыратын 20 қапшық пен екі оттегі концентраторын сатып алып, Ақтөбедегі ауруханаларға бөліп бердік
Күн сайын пневмониямен күресуші дәрігерлердің түскі және кешкі асын жеткізіп беріп отырмыз
Одан бөлек ауруханалар қол көмегіне де зәру
Мысалы, әрқайсы 70-80 келілік оттегі баллондарын жүк көлігінен түсіріп, аурухана ғимаратына апарып беру керек
Өйткені ауруханалардағы техникалық персонал негізінен әйел адамдар
Олар оттегі баллондарын көтере алмайды
Ал дәрігерлердің мойын бұратын шамасы жоқ, - дейді AntiCovid-19 еріктілер бірлестігінің мүшесі Бақытқали Оразғалиев.

AntiCovid-19 еріктілер бірлестігіне Ақтөбенің жетпіс шақты тұрғыны мүше
Олар әлеуметтік желілер арқылы қала тұрғындарынан қаржы жинап, ауруханаларға көмектеседі.
Ақтөбеде пневмония індеті елде коронавирус пандемиясы өршіп тұрған тұста көбейіп жатыр
Денсаулық сақтау министрлігінің дерегінше, аймақта 1850 адам коронавирус жұқтырған
COVID-19 дертінен ресми мәлімет бойынша 4 адам қайтыс болған
Осыған дейін облыстық денсаулық сақтау министрлігі пневмонияға шалдыққандарды COVID-19 хаттамасымен емдеп жатқанын айтқан

