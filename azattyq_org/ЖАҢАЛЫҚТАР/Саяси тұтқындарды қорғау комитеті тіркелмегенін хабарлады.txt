
«Қазақстандағы саяси тұтқындарды қорғау комитетін» құрмақ болған азаматтар әділет министрлігінен ұйымның атауы заңға қайшы келетіні туралы жауап алғанын хабарлады.

Белсенділер министрліктің жауабы ретінде таратқан құжатта: «Қоғамдық бірлестіктер туралы» заңның 18-бабына сәйкес, қоғамдық бірлестіктің толық және қысқартылған атауы және оның нышаны (символикасы) Қазақстан Республикасының атауы мен нышанын толық немесе жартылай қайталамауы тиіс...» деп жазылған.

Жаңа ұйымды тіркеуге ұсынушылардың бірі, жұмысына тыйым салынған "Алға" партиясының бұрынғы өкілі Михаил Сизов министрлік шешімінің саяси астары бар екенін айтады.

