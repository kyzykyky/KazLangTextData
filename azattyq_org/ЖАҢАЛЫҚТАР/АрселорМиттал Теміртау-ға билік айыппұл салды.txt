Қарағанды облыстық еңбек инспекциясы «АрселорМиттал Теміртау» компаниясына тексеру жүргізіп, еңбек заңнамасын бұзғанын анықтады деп хабарлайды Интерфакс агенттігі.
Қарағанды облыстық прокуратурасы баспасөз қызметінің хабарлауынша, прокуратураның тапсырмасымен еңбек инспекциясы компанияның көмір және құрыш департаментін тексеріп, еңбек заңдарын бұзғанын анықтаған
Ақпанның 5-іне дейін жұмысшыларға жалақы төлеу мәселесін заңға сәйкес келтіруді тапсырған
Бұған қоса компанияға 300 айлық есептік көрсеткіш көлемінде (бір айлық есептік көрсеткіш 1982 теңгеге тең) айыппұл салынған.
Бұған дейін «АрселорМиттал Теміртау» әкімшілігі компания құрамына кіретін кәсіпорындардағы жұмысшылар жалақысы 25-тен 50 пайызға дейін қысқаратыны жайлы хабарлаған еді
Компания басшылығы бұрын бекітілген тарифтік үстеме мен жалақыны көбейту туралы бұйрықтың күшін де жойған.
Компания жалақыны қысқартуға «күрделі геосаяси жағдай», «экономикалық өсімнің баяулауы» мен «тұтыну нарығындағы жағдайдың нашарлауынан» кәсіпорынның қаржылық қиындықтарға ұшырауы себеп болды деп түсіндіреді
Компания жалақының азаюын «уақытша құбылыс» деп атаған.
Жұмысшылар кәсіподағы компания заң бұзып отыр деп, жалақының қысқаруымен келіспейтіндерін мәлімдеген.
