
16 желтоқсан күні Алматыда бір топ қоғамдық белсенділер мен саясаткерлер орталық алаңдағы Тәуелсіздік монументі мен 1986 жылғы желтоқсан оқиғасының құрметіне орнатылған ескерткішке гүл қойды
Бұл туралы Азаттық тілшісі хабарлады.

Гүл қоюға келгендер алдымен Қазақстанның тәуелсіздігі жолында марқұм болғандарға арнап құран бағыштады
Тәуелсіздік монументі жанында дыбыс күшейткіштен естілген музыка жаңғырығы алаңды кернеп тұрды
Алаңға жапсарлас көшелерде қоғамдық қауіпсіздік шаралары күшейтілгені байқалды.

Дүйсенбі күні гүл қою шарасына Алматы қаласы әкімінің орынбасары да қатысты
Қазақстан тәуелсіздігі күні мерекелік шаралар Астана мен басқа қалаларда да өтті.

Бұдан 22 жыл бұрын, 1991 жылғы желтоқсанның 16-сы күні Қазақстан Жоғары кеңесі «Қазақстан Республикасының мемлекеттік тәуелсіздігі туралы» конституциялық заң қабылдаған еді
Қазақстан СССР құрамында болған республикалар ішінен өз тәуелсіздігін ең соңғы болып жариялаған.

1986 жылы 16 желтоқсанда Қазақстанға сырт жақтан жаңа басшы тағайындаған СССР коммунистік билігінің шешіміне қарсылық танытқан қазақ жастары Алматыда орталық алаңға шыққан еді
Бірақ совет үкіметі жастар наразылығын күшпен басып-жаншыды.

Желтоқсанның 16-ы мен 17-сі Қазақстанда мемлекеттік мейрам ретінде демалыс күндері болып белгіленген.

