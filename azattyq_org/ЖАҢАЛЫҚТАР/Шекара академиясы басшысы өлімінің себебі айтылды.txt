
Шекара қызметі академиясының басшысы, 31 қаңтарда қаза тапқан генерал-майор Талғат Есетовтің "өз-өзіне қол салуына қызмет бабын теріс пайдаланды деген күдікке ілінгенінен кейін пайда болған эмоциялық күрделі көңіл-күй себеп болды" деп хабарлады бүгін бас әскери прокуратура.

Прокуратура таратқан ақпаратқа қарағанда, ұлттық қауіпсіздік комитеті авиациялық техникаларды жөндеу жұмыстарында шекара қызметінің кейбір жоғары лауазымды басшыларының қызмет өкілетін заңсыз пайдаланғаны жөнінде қылмыстық іс қозғап, тергеу жүргізіп жатыр
Бұл іс бойынша шекара қызметінің бұрынғы және қазіргі басшыларының, оның арасында Есетовтің де украиналық кәсіпорын өкілдерінен пара алуға қатысы барлығы тексеріліп жатқан.

Қазір Талғат Есетовтің "өз-өзіне қол салуына" байланысты қылмыстық тергеу жұмыстары жүріп жатыр.

Прокуратураның айтуынша, желтоқсанда Шымкент маңында құлаған шекара қызметінің Ан-72 ұшағын күрделі жөндеу жұмыстарына генерал-майор Есетовтің қатысы жоқ.

Тергеу шаралары аяқталған соң прокуратура түпкілікті шешімді қосымша хабарламақ.

Талғат Есетов 31 қаңтарда қаза тапқан еді
Ресми орындар "ол жұмыс кабинетінде өз-өзіне қол салып, атылып өлді" деп хабарлаған.

