
Астана тұрғындары Сандуғаш Серікбаева мен Ұйым Жолдасбаеваның сот шешіміне қарсылық білдіріп, құрылыс кранына шығып алғанына бүгін төртінші күн.

Азаттық тілшісінің хабарлауынша, кранды бақылап жүрген құрылыс алаңының күзетшілері мен полиция бүгін де екі әйелге тамақ, су және басқа да керек-жарақ әперуге рұқсат етпей қойған.

Астанадағы Назарбаев университеті мен Назарбаев интеллектуалдық мектебі арасындағы құрылыс алаңында қазір жалғыз қалған шағын үйде тұратын Сандуғаш Серікбаева мен Ұйым Жолдасбаева крандағы қарсылық акциясын 11 қарашаға қараған түні бастаған.

Олар үйлері тұрғын жер телімін мемлекет қажетіне алынуына орай берілетін өтемақы мөлшерімен келіспейді
Серікбаева мен Жолдасбаева даулы үйге 5 миллион теңге өтемақы тағайындаған сот шешімін өзгертуді талап етеді.

