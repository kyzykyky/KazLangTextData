Қазақстан президенті Нұрсұлтан Назарбаев бүгін Берлинге барып, Германия канцлері Ангела Меркельмен Украина дағдарысын реттеу бойынша келіссөз өткізеді.
Ақорданың баспасөз қызметі бұған дейін Назарбаев Меркельмен екіжақты ынтымақтастық мәселелері мен Украинадағы жағдайды талқылайды деп хабарлаған
Назарбаев бұған қоса Германия сыртқы істер министрі Франк-Вальтер Штайнмайермен де кездеспек.
Қазақстандық және германиялық БАҚ бұл келіссөзде екі әріптес қаңтардың ортасында Астанада Украина дағдарысы бойынша көпжақты кездесу өткізуге дайындық жасау мәселелерін талқылайды деген.
Украина президенті Петр Порошенко былтыр желтоқсанда айтқан сөзінде 15 қаңтарда Астанада "норманд форматындағы" кездесуге қатысатынын хабарлаған
Қазақстан мұндай келіссөзге жағдай жасауға әзір екенін білдірген.
Кейінірек Франция мен Германия өкілдері мұндай кездесуді өткізуге негіз бар-жоғына қатысты күмән келтірген болатын.
 
