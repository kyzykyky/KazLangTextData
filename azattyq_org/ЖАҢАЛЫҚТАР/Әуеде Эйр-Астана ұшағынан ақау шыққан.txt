
Сәрсенбі күні кешке "Эйр-Астана" компаниясының Астанадан Ақтауға ұшып шыққан ұшағы қозғалтқышынан ақау шығып, Астана әуежайына қайтып оралған
Бұл туралы әуе компаниясы Twitter-дегі аккаунтында хабарлады.

"30 қазанда компанияның Астана-Ақтау бағыты бойынша Embraer 190 ұшағы рейске шыққан
Ұшақ кесте бойынша 19 сағат 15 минутта ұшып шыққан
Әуеде ұшақтың оң жақ қозғалтқышында ақау барын байқаған ұшақ командирі - пилот инструктор Астана әуежайына кері қайту туралы шешім қабылдап, апатты жағдайда қонуға рұқсат сұрады" делінген хабарламада
Ұшақтың әуежайға қайта оралуына Embraer ұшағын жөндеу және қызмет көрсету базасының Астанада орналасқаны да себеп болған.

Ұшақтағы 80 жолаушы Ақтауға басқа ұшақпен жеткізілген.

29 қаңтарда Алматы маңында Көкшетау-Алматы бағытында ұшып келе жатқан "Скат" әуе компаниясына тиесілі Challenger-200 ұшағы құлап, борттағы 5 экипаж мүшесі және 16 жолаушы қаза тапқан еді.

