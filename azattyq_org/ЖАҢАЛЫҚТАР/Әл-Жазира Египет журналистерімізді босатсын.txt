
Египет қауіпсіздік күштері "Әл-Жазира" телеарнасына жұмыс істейтін үш журналисті - Питер Грест, Мухаммад Фатми және Мухаммад Фаузиді тұтқындады
Египет ішкі істер министрлігінің хабарлауынша, журналистер тыйым салынған "Мұсылман бауырлар" қозғалысының өкілдерімен кездескен" және "елдің ішкі қауіпсіздігіне нұқсан келтіретін ақпарат таратқан" деген күдікпен 29 желтоқсанда ұсталған.

Каирдегі қонақүйде тұрып жатқан журналистердің камералары, бейне және аудио жазбалары мен өзге де материалдары тәркіленген.

Питер Грест бұған дейін BBC телекомпаниясында жұмыс істеп, Сомали туралы деректі фильмі үшін 2011 жылы танымал Peabody сыйлығын иеленген


Катарда орналасқан "Әл-Жазира" телеарнасы журналистерін дереу босатуды талап етті.

Египет билігі мен "Әл-Жазира" телеарнасының арасы шиеленісіп тұр
Телеарнаның бірнеше журналисі қазір Египет түрмелерінде отыр.

Египет билігі өткен аптада әскерилер жазда биліктен тайдырған президент Мұхаммед Мурсиді қолдайтын "Мұсылман бауырлар" қозғалысын террористік деп танып, қызметіне тыйым салған.

