
Ақмола және Қарағанды облыстарының аумағында үш мыңға жуық киік (ақбөкен) қырылып қалған
Бұл туралы 7 қыркүйек күні Қазақстанның қоршаған ортаны қорғау министрлігінің баспасөз қызметі хабарлады.

Теңіз көлінің оңтүстік, батыс және солтүстік жағалауларында 1,5 мыңға жуық киік өлекселері табылған
Қырылған киіктер жазық далада да кездескен.

Қазір қоршаған ортаны қорғау министрлігінің орман және аңшылық шаруашылығы комитетіне бағынышты қызметтердің мамандары Биоқауіпсіздік ғылыми-зерттеу институты және Қарағанды облыстық мал дәрігерлік қызметімен бірге киіктер қырылған аумақты тексеріп, бұл оқиғаның ауқымын және себептерін анықтап жатқаны хабарланды.

Қызыл кітапқа енген бұл жануарлардың жаппай қырылуына байланысты қоршаған ортаны қорғау министрлігінде шұғыл кеңес өтккен.

Қазақстанда киіктердің қырылуы соңғы жылдары жиі қайталанды
Былтыр мамыр айында Қостанай облысында өліп қалған мыңға тарта киік табылған еді
Кейін Қазақстан ауыл шаруашылығы министрлігі киіктердің жаппай қырылуына пастереллез ауруының қоздырғышы себеп болды деп хабарлаған.

2011 жылы 500-ге жуық, ал 2010 жылы – 12 мыңға жуық киік қырылған кезде де ресми органдар осыған ұқсас «диагноз» қойған еді.

Былтыр сәуір айында мамандар жүргізген санақ мәліметі бойынша, Бетпақдала популяциясында шамамен 110 мың бас киік бар.

