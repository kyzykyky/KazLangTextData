
Бейсенбіде Пәкістандағы барлық саяси және діни партиялардың өкілдері пәкістандық "Талибан" ұйымының бейбіт келіссөздер өткізу туралы ұсынысын талқылау үшін Исламабадқа жиналды
Жиынға барлығы 26 саяси және діни партияның жетекшілері қатысып жатыр.

Бірақ "Талибанға" жақтас екі ұйым - "Жамаат-е Ислами" мен "Техрик-е Инсаф" партияларының өкілдері жиынға қатысудан бас тартты.

Хайбер Пахтунхва провинциясының ақпарат министрі Миан Ифтихар Хусейннің айтуынша, басқосуда жасалған ұсыныстар Пәкістан президенті мен елдің әскери басшылығына жеткізіледі.

Осы айдың басында "Талибан" ұйымының Пәкістандағы тармағы Исламабадқа бейбіт келіссөздер жасасуды ұсынған еді
Бұдан соң Пәкістанның зайырлы Ұлттық халықтық партиясы алдымен барлық партияның басын қосып, "Талибанмен" келіссөздерде күн тәртібіне шығаратын мәселелерді бір талқылап алуды ұсынған.

