Қазақстан президенті Нұрсұлтан Назарбаев бұған дейін жұмыстан заңсыз қуылғаны туралы мәлімдеген Ақтау қалалық сотының бұрынғы төрағасы Мәлік Кенжалиевті қызметінен босатқан
Бұл туралы ақпаратты Маңғыстау облыстық сотының баспасөз хатшысы Гаухар Нұрханова Азаттық тілшісіне растады.
Назарбаев 20 ақпанда қол қойған жарлықта Кенжалиевтің қызметінен өз өтініші бойынша босатылып, судья өкілеті тоқтатылғаны жазылған
Бұған қоса жарлықта Өскемендегі №2 қалалық соттың төрағасы Қазбек Қасымов, Алматының Бостандық аудандық сотының судьясы Гүлмира Жоламанованың "теріс қылығы" үшін жұмыстан босатылғаны айтылған
Кенжалиев өзі туралы президент жарлығына пікір білдірген жоқ.
59 жастағы Мәлік Кенжалиев өткен аптада бір-біріне қарама-қайшы екі мәлімдемесімен назарға ілінді
11 ақпанда сот жюриінің шешімімен Ақтау қалалық сотының төрағасы Кенжалиевтің судья өкілеті тоқтатылған
Кенжалиев бұған елде тыйым салынған "Қазақстанның демократиялық таңдауы" қозғалысының Telegram чатындағы жазбалары үшін істі болған Айгүл Ақбердиеваны "соттау туралы басшылық бұйрығын орындамағаны" себеп болғанын мәлімдеп, халықаралық құқық қорғау ұйымдарынан көмек сұрады
Айгүл Ақбердиеваны ақтаған сот үкіміне қарсылық білдірген Маңғыстау облыстық прокуратурасы істі қайта қарауды сұрап, 20 ақпанда облыстық соттың апелляциялық алқасына өтініш берген.
Оқи отырыңыз: Бұрынғы сот төрағасы халықаралық қолдау іздейді
14 ақпанда Қазақстан Жоғарғы сотының төрағасы Жақып Асанов Кенжалиевтің сөзін жоққа шығарып, ол "судья әдебіне қайшы келетін теріс қылығы үшін" жұмыстан уақытша шеттетілді деп айтты
Сол күні кешке Мәлік Кенжалиев өзіне ешқандай қысым жасалмағаны және халықаралық қолдауға мұқтаж емес екені туралы мәлімдемесі жазылған видеоны Facebook әлеуметтік желісіндегі парағында жариялады.
Кенжалиев Ақтау қалалық сотының төрағасы қызметіне 2016 жылы қарашада тағайындалған еді
Ол 2005-2010 жылдары Ақтау қалалық мамандандырылған әкімшілік сотының судьясы, 2010-2012 жылдары Жаңаөзен қалалық мамандандырылған әкімшілік сотының төрағасы, кейін Түпқараған аудандық сотының төрағасы қызметтерін атқарған.
