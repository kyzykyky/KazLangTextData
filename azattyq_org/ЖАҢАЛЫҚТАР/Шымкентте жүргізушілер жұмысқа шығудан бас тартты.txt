20 қарашада таңертең Shymkent Bus автопаркінің 50-ге жуық жүргізушісі жұмысқа шығудан бас тартты
Бес бағыт бойынша жүретін автобус жүргізушілері мен кондукторлары жалақыны уақытында беруді және жалақыны өсіруді талап етті
Жұмысшылардың айтуынша, олар қазан айындағы жалақысын алмаған
Бұл ақпаратты оқиға орнында жүрген Азаттық тілшісі хабарлады

- 24 сағат осындамыз
Көлік жуу бар, касса өткізу бар
Таңғы сағат төртте тұрамыз
Бір күн жоспар өткізбей көрші, жұмысқа шығармайды
Біздің қадіріміз қайда? Айлығымыз қайда? Біздің бала-шағамыз жоқ па? Оларды қалай асыраймыз? - дейді кондукторлардың бірі.
Видео: "53 мыңға бала-шағамызды қалай асыраймыз?" (20 қараша 2019 жыл).
No media source currently available
Жұмысшылардың айтуынша, жұмыс беруші әуел баста 180 мың теңге жалақы беруге уәде берген
Бірақ "қазір 60 мың теңгенің өзін жөнді ала ала алмай отырмыз" дейді

- 179 сағат жұмыс істедім
16 ауысым
Оған 59 666 теңге шыққан
Зейнетақыға 5 666 теңге ұстады
Табыс салығын ұстады
Сонда 53 мың теңге таза қолымызға алдық
Оған қалай күн көреміз? - дейді жүргізуші Сәкен Айтуаров

Наразы жұмысшылардың алдына компанияның бас директоры шығып, "жағдайды түсіндіруге" тырысты
Ол жалақыны кешіктіріп жатқанын растап, компанияның жағдайы күрделі екенін айтты

- Маршруттардың 70 пайызы өзін-өзі өтемейді
Мұны жұмысшылардың бәрі біледі
Бұлардың айлықтарына жетпейді
Бірақ соған қарамастан кешіктіріп беріп жатырмыз, - деді Shymkent Bus автопаркінің директоры Елікбай Тоқбергенов

Жұмысшылар ереуілін полиция бақылап тұр
Shymkent Bus автопаркінің жұмысшылары тамыз айында да жалақыны уақытында ала алмағанын айтып, наразылық білдірген

Shymkent Bus автопаркінде жалпы 480 жұмысшы бар
Компания Шымкент қаласында 12 бағыт бойынша жолаушыларды тасиды

Shymkent Bus компаниясы биыл 19 маусымда жұмысын бастаған
Компанияны ашқан Шымкенттің экс-әкімі Ғабидолла Әбдірахымов қалаға 300 жаңа автобус келгенін хабарлаған.
Instagram бізге жазылыңыз
