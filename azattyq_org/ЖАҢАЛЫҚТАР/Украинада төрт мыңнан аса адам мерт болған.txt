БҰҰ жұма күні жариялаған жаңа есеп бойынша, Украинаның шығысында үкімет күштері мен сепаратистер арасындағы әскери қақтығыстар салдарынан төрт мыңнан аса адам мерт болған.
Ұйым есебінде алты айдан астам уақытқа жалғасқан қарулы жанжал барысында қаза тапқан 4035 адам жайлы нақтыланған деректері бары, қыркүйек айында атысты тоқтату туралы жасалған келісімге қарамастан соңғы 10 күн ішінде 300-ге жуық адамның опат болғаны айтылған.
Минскіде жасалған келісімнен соң әскери іс-қимылдар бәсеңдегенімен, екі тараптан да адам шығыны туралы күн сайын ақпарат түседі
Әңгіме ең алдымен Донецк әуежайындағы, сондай-ақ Луганск мен Мариуполь маңындағы қақтығыстар жайында болып отыр.
БҰҰ сарапшылары қарулы іс-қимылдар салдарынан Донецк және Луганск облыстарынан көшуге мәжбүр болғандар саны 930 мың адамнан асып кеткенін айтады
Бұлардың жартысына жуығы бассауғалап көршілес елдерге, негізінен Ресейге барған.
