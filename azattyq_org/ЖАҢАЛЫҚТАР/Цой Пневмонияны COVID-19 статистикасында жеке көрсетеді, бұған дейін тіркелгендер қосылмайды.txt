Қазақстан 1 тамызда белгілері коронавирусқа ұқсас пневмонияны қайта нөлден бастап есептейді, оған бұған дейін тіркелген жағдайлар қосылмайды
22 шілдеде мемлекеттік "Хабар" телеарнасына берген сұхбатында денсаулық сақтау министрі Алексей Цой осылай деп мәлімдеді
Оның айтуынша, бұған қоса белгілері коронавирусқа ұқсас пневмония статистикада бөлек көрсетіледі.
"Ресми тест нәтижесі бойынша анықталған коронавирус есебін көрсетеміз
Бұған қоса, белгілері коронавирусқа ұқсас пневмонияны жеке көрсетеміз" деді министр

Оның айтуынша, қаңтар мен шілде айы аралығында 234 мың 187 адам пневмонияға шалдыққан
Бұл есепке пневмонияның барлық түрлері: вирустық, бактериалдық, зең ауруы және "коронавирус белгілеріне ұқсас" түрі енгізілген
Министр олардың қаншасына коронавирус себеп болғаны анықталмағандықтан оларды қайта есептеу қажеттігін меңзеген

Цой "Дүниежүзілік денсаулық сақтау ұйымының кеңестерін" ескере отырып осылай есептеу туралы шешім қабылданғанын және Қазақстанда бұған дейін белгілері коронавирусқа ұқсас пневмония ажыратылып, жеке код бойынша есептелмегенін айтты
Министрдің айтуынша, жаңа код "белгілері коронавирус инфекциясына ұқсас жағдайларды кодтауға мүмкіндік береді"
Жақында ДДСҰ әлем елдерінің назарын осы мәселеге аударған

10 шілдеде денсаулық сақтау министрлігі Қазақстан "[коронавирус белгілері клиникалық немесе эпидемиологиялық тұрғыда анықталған] пневмонияны есептеп, бақылау жүргізетінін" айтқан еді
Ертесінде министр Алексей Цой 1-8 шілде аралығында "бегілері коронавирус инфекциясына ұқсас" пневмонияға 39 702 адамның шалдыққанын айтқан

Ал 17 шілдеде ведомство жетекшісі 1 тамыздан бастап "ПТР-тест нәтижесі теріс шықса да коронавирус белгілеріне ұқсас" пневмонияға шалдыққандар есебін COVID-19 статистикасына қосатынын мәлімдеген
Дегенмен министр мұның қалай жүзеге асатынын түсіндірмеген болатын
Қоғамда пневмония мен коронавирус статистикасын қосады, бұл елде вирус жұққандардың күрт артуына алып келеді деген болжамдар айтылды

Халықаралық БАҚ-та этиологиясы белгісіз адам өліміне жиі себеп болып жатқан "қазақстандық пневмония" туралы айта бастаған соң денсаулық сақтау министрлігі елде белгілері коронавирусқа ұқсас пневмония барын мойындаған.
Оқи отырыңыз: "Өлім қаупі жоғары қазақстандық пневмония"
Індет қайдан шықты және қашан жойылады?
Пневмонияның бұл түрі Қазақстанның барлық аймақтарына тарады
Медициналық қауымдастық оған коронавирус себеп деген болжам айтқан
Кейінірек ДДСҰ да сол болжамды қайталаған

Ресми мәлімет бойынша, Қазақстанда коронавирус жұқтырғандар 76,7 мыңнан асты
610 адам қайтыс болған
Кейбір сарапшылар вирус жұқтырғандар мен коронавируспен байланысты адам өлімі бұдан көп болуы мүмкін деп санайды

