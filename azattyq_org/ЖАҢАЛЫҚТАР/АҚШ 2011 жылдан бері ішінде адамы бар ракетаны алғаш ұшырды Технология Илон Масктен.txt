Сенбі күні кешке АҚШ-тың Канаверал мүйісіндегі айлақтан ұшырылған бортында НАСА-ның екі астронавты бар Crew Dragon ғарыш кемесі орбитаға сәтті шықты
Ол Халықаралық ғарыш станциясымен Гринвич уақыты бойынша жексенбі күні күндізгі сағат 15:29-да түйісуі тиіс (Алматы уақытымен кешкі сағат 20:29)

Crew Dragon 2011 жылдан бергі АҚШ ұшырып отырған ұшқыш арқылы басқарылатын алғашқы кеме
9 жыл бұрын АҚШ көпреттік Space Shuttle кемелерін ұшыру бағдарламасын тоқтатқан болатын.
BBC сайтының жазуынша, Falcon 9 зымыранының алғашқы бөлігі ұшырылғаннан кейін шамамен үш минуттан соң бөлінген
Ал 10 минуттан соң Атлант мұхитындағы SpaceX-тің арнайы платформасына қайта оралған
Dragon кемесі Халықаралық ғарыш станциясына өз қозғалтқышымен жетуі тиіс

Зымыранның екінші бөлігі бөлінгеннен соң ұшыруды басқару орталығы және экипаж мүшелері бір-бірін сәтті ұшумен құттықтады
NASA Dragon кемесінің орбитаға аман-есен шыққанын хабарлады

Кеме экипажында 53 жастағы Даглас Хёрли мен 40 жастағы Роберт Бенкен бар
Екеуі де әуе әскери күштерінің ардагер сарбаздары
Бұған дейін ғарышқа екі рет ұшқан

Олар халықаралық ғарыш станциясында кемінде 30 күн болады
Demo-2 миссиясы SpaceX компаниясының технологиясын тексеру бойынша жүргізілген соңғы сынақ
Егер сәтті аяқталса, Crew Dragon Халықаралық ғарыш станциясына тұрақты түрде ұшады

Crew Dragon - NASA-ға арнап шығарылған ұшқышпен басқарылатын жалғыз ғарыш кемесі емес
Күзде Boeing корпорациясының балама Starliner кемелері ұшырылуы тиіс
2019 жыл желтоқсан айындағы сәтсіз сынақтан соң келесі кеме ұшқышсыз басқарылмақ

NASA жоспарына сәйкес, Crew Dragon мен Starliner 20 ғасырдың 60-жылдары шығарылған ресейлік "Союз" кемелерін алмастыруы тиіс
2011 жылдан бері Қазақстан терииториясындағы Байқоңыр айлағынан ұшырылып жүрген ресейлік "Союз" кемелері америкалық астронавтарға Халықаралық ғарыш станциясына жетудің жалғыз жолы болған

 
