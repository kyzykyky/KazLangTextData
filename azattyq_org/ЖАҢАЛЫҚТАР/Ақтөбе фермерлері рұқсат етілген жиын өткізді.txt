Ақтөбе қаласында облыстың бір топ фермері рұқсат етілген митинг өткізді
Оған Ақтөбе облысының аудандарынан елуге жуық фермер жиналды
Фермерлер жиынына әкімдік қызметкерлері мен облыстық ресми баспасөз өкілдері келді, кейбірі тікелей эфирден ақпарат таратты.
Фермерлер үкімет мал шаруашылығына берілетін субсидияны кідіртіп, етті арзан сатуға мәжбүрлеп отырғанын айтты.
Митингіге Алға ауданынан келген фермер Самат Қалдығұловтың сөзінше, облыста мал шаруашылығымен айналысатындарғы мемлекет беретін субсидия кідірген
Ал саудаға шығаратын ет бағасын көтеруге әкімдік рұқсат бермейді.
-Базарға еттің әр келісін 1250 теңгеден өткіземіз
Әкімдік одан қымбат сатуға рұқсат етпейді
Біздің есебімізше ең кемі 1960 теңге болуы керек
Мал бағу оңай емес
Оның жем-шөбі бар, бақташының еңбекақысы бар, өзге де шығындары көп, - дейді Қалдығұлов.
Ақтөбе облыстық ауыл шаруашылығы басқармасы рұқсат етілген митингіге жиналған фермерлерді қолдайтын болып шықты
«Біз фермерлер жағындамыз» деген ауыл шаруашылық басқармасының бөлім басшысы Панабек Бимұратов субсидия 2020 жылғы қаңтар айында берілетінін айтады.
Бимұратовтың сөзінше, субсидия берілетіні туралы хабар ауыл шаруашылығы министрлігінен 4 қараша күні, яғни рұқсат етілген митинг өтетін күні келген.
Фермерлер қозғалысы белсенділерінің бірі Александр Мандрыкиннің сөзінше, митингіге жиналған шаруалар алдағы үш күнде резолюция жазып, оны ауыл шаруашылығы министрлігі мен Қазақстан президенті Қасым-Жомарт Тоқаевқа жолдайды.
- Нұр-Сұлтанға жолданатын резолюцияға фермерлердің негізгі мәселелерін енгіземіз
Қазір облыс фермерлерін қинап отырған 62 сұрақ бар, - дейді Александр Мандрыкин.
Ауыл шаруашылығы басқармасының мәліметінше, Ақтөбе облысында 7500-ден астам шаруа қожалығы бар
Оның 80 пайызы мал шаруашылығымен айналысады
Оларға мемлекет 3,7 млрд теңге субсидия қарыз.
Ақтөбеде митингі өткізген фермерлер қозғалысы биыл 10 қазанда құрылған
Белсенділерінің сөзінше, ұйымның 117 белсенді мүшесі бар.
