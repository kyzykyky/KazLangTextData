Ақтауда Орталық Азия мемлекеттерінің халықаралық бесінші театр фестивалі аяқталды.
Азаттық тілшісінің хабарлауынша, фестивальге қатысқан театрлар мен олардың актерлеріне бірнеше номинация бойынша дипломдар мен ақшалай жүлделер табысталды
Фестивальдің 300 мың теңге көлеміндегі гран-при жүлдесі Астананың жастар театры мен Қуанышбаев атындағы мемлекеттік академиялық музыкалық драма театрына берілді
150 мың теңге көлеміндегі жүлде М.Ғафури атындағы Башқұрт академиялық драма театрына табысталды.
Астананың жастар театрының актері Дәурен Серғазин "Ең үздік ер адамның рөлі үшін", Қуанышбаев атындағы театрдың актері Айнұр Бермұхамбетова "Ең үздік әйел адамның рөлі үшін" 100 мың теңгеден алды.
Жантөрин атындағы Маңғыстау облыстық драма театрының үш актеріне Қосалқы пландағы ең үздік рөлі" номинациясы бойынша, Тәжікстанның Мухаммаджанов атындағы Хатлон музыкалық комедия театрының екі актері мен Өзбекстанның Ташмухамедов атындағы Қашқадария облыстық музыкалық драма театрының актері "Ең үздік актерлік дуэт" номинациясы бойынша 75 мың теңгеден ақшалай жүлде алған.
Н.Жантөрин атындағы Маңғыстау облыстық музыкалық драма театрына Маңғыстау облыс әкімі әкімінің арнайы сыйлығы 1 миллион теңге берілді.
Маңғыстау облыстық мәдениет басқармасының бастығы Бекбол Базарбаев бұған дейін "фестивалдің мақсаты – театрлар арасындағы шығармашылық бастамаларды ынталандыру, театрлық үрдістің заманауи түріне көрермен назарын аудару" екенін айтқан.
Қазанның 25-інде ашылған фестивальде театрлар М.Әуезов, Н.Гоголь, А.Абушахманов, М.Юсуф, И.Усмонов, А.Қодири, С.Досанов шығармаларын сахналады.
