Қызылорда облысы ішкі істер департаментінің кезекшісі, подполковник Нұрлан Қалиевтің Азаттық тілшісіне хабарлауынша, жоғалды деп жарияланған цезий радиоактивті заты «6 қыркүйек күні түнде Қызылорда облысы Шиелі ауданы, Бәйгеқұм ауылының маңынан табылған»

 - Біздің қызметкерлер бір КамАЗ көлігін ұстап, ішінен жоғалған затты алды
Зат ашылмаған, бүтін, - дейді ол

Ал Қызылорда облысы ішкі істер департаментінің ақпарат бөлімі басшысы Гүлжаһан Қайыргелденова:
 - 6 қыркүйек, түнгі сағат екілер шамасында Шиелі ауданында Батыс Қытай - Батыс Еуропа жолымен кетіп бара жатқан КамАЗ-дан радиоактивті цезий контейнері табылды
Ол КамАЗ туралы Қызылорда тұрғыны хабарлады
Жорамалымыз бойынша, табылған контейнер - жоғалған цезий радиоактивті заты
Шиелі ауданының ішкі істер бөлімінде қазір оны мамандар тексеріп жатыр
Анық сол ма, жоқ па - дүйсенбі хабарлаймыз
Қазір КамАЗ жүргізушісін де тексеру жұмыстары жүріп жатыр, - деді

Радиоактивті заттың Маңғыстау облысында жоғалғаны туралы ақпарат тамыздың 28-і күні тарады
«Цезий-137» радиоактивті затының жоғалуына байланысты қылмыстық іс қозғалып, оны ҰҚК жүргізе бастаған еді
Оны іздеу аясының Атырау облысы аумағына дейін кеңейтілгені де хабарланған
Цезийлі контейнердің иесі - «Казпромгеофизика» компаниясы контейнерді тапқан адамға 1 миллион 500 мың теңге сыйақы тағайындаған

Маңғыстау атом электр комбинатындағы БН-350 департаметінің директоры Юрий Широбоков Азаттыққа «егер ол контейнерді біреу-міреу ашса, санаулы секундтарда-ақ залалы 70 жылға созылатын радиоактивті улануға ұшырайтынын» айтқан болатын
Радиоактивті заттың қаупі және оны іздеу шаралары туралы Азаттықтың «Жоғалған» радиоактивті затты жаппай іздеу» мақаласынан оқуыңызға болады

 
 
