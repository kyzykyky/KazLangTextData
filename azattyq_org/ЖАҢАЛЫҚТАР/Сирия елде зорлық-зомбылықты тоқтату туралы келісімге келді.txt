
Араб лигасы Сирияның өз қалаларынан әскерін шығаруға келіскенін мәлімдеді
Бұл - Араб лигасының елдегі тәртіпсіздіктер мен қантөгісті тоқтатуға шақырған ұсыныстарының бір парасы.

Келісімге Араб лигасына кіретін елдердің министрлері Каирде кездескенде қол жеткен
Кездесуден кейін өткен баспасөз жиынында Катар премьер-министрі Шейх Хамад бен Жасем әл-Тани "Біз Сириямен мұндай келісімге келгенімізге қуанып отырмыз" деді
Ол Дамаскінің елде зорлық-зомбылықтарды тоқтатуға, тұтқындарды босатуға және қалалар мен елді мекендерден әскерін алып кету туралы жасаған келісімін оқып берді
Сирия сондай-ақ елдегі жағдайды хабарлап отыру үшін Араб лигасы мен шет елдік ақпарат құралдарын елге кіргізуге рұқсат берді.

Сирияда биылғы жылдың наурыз айынан бері президент Башар әл-Асадтың биліктен кетуін талап еткен шерушілер мен үкімет күштерінің арасындағы қақтығыстарда, БҰҰ-ның дерегі бойынша, 2,5 мыңнан астам адам қаза тапқан
Дамаск наурыз айынан бері елде шетелдік бұқаралық ақпарат құралдарының жұмыс істеуіне де тыйым салған болатын.

