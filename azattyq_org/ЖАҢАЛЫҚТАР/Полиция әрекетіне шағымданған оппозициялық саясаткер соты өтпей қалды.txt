Президент сайлауына қатысты митингілер кезіндегі полиция әрекетіне шағымданып, өтініші қабылданбаған оппозициялық саясаткер Балташ Тұрсымбаев Алматы қалалық сотына жеке шағым түсірді
Ол өзін ұстаған "полицияның әрекетін заңсыз" деп танудан бас тартқан №2 Алмалы аудандың сотының анықтамасының күшін жоюды сұрайды.
Тұрсымбаевтың жеке шағымы бойынша алғашқы сот отырысы 1 қарашада кешкі сағат 17.00-де өтуі тиіс болған
Бірақ сот басталмай тұрып сот қызметкерлері Тұрсымбаевқа хабарласып, судьяның ауырып қалғанын айтты
Саясаткерді қолдап, Алматы қалалық соты ғимаратының алдына жиналған жиырма шақты адам сот отырысының өтпейтінін білгеннен кейін үйлеріне тарасты.
Алматы қалалық сотының баспасөз қызметінің маманы Абай Жарылқасын Балташ Тұрсымбаевтың шағымын қарайтын судья "денсаулығына байланысты демалыс алды" деді
Соттың нақты қай күні өтетінін хабарлаған жоқ.
Оппозициялық саясаткер Балташ Тұрсымбаев бұған дейін 12 маусымда өзін "заңсыз" ұстап әкеткені үшін Алматы қалалық полиция департаменті үстінен Алмалы аудандық сотына шағым түсірген
Бұл күндері Алматы мен Қазақстанның өзге қалаларында кезектен тыс президент сайлауына қатысты жаппай наразылық шаралары өтіп жатқан
28 маусымда №2 Алмалы аудандық соты істі қараудан бас тарту туралы ұйғарым шығарған
Саясаткер бұл ұйғарыммен келіспейді

Ол полицейлер "заң бұзбасам да, дәмханада отырған жерімнен күшпен алып кетті" дейді.
- 12 маусымда митинг өткен Астана алаңының төменгі жағында жолдасыммен дәмханаға шай ішуге кірдік
Содан кейін екі полицей келіп, "ДВД-ға жүріңіз" деді
Екеуі екі жағымнан келіп, қолымды қайырып, дедектетіп алып кетті
Өзім барамын дегеніме де қарамады, - дейді қалай ұсталғанын айтқан саясаткер.
Оның айтуынша, полицейлер өзін бөлімшеде тергеп, төрт сағаттан кейін ғана босатқан
Ешқандай хаттама толтырмаған
Ол сот "полицейдің әрекетіне әділ баға берсе" дейді

9-13 маусым аралығында Алматы мен Нұр-Сұлтанда ресми дерек бойынша, рұқсат етілмеген митингіге қатысқан төрт мың адам ұсталды
Жүздеген адам әкімшілік жазаға тартылды
Құқық қорғаушылардың пікірінше, ұсталғандар мен жазаға тартылғандар саны бұдан әлдеқайда көп
Наразылар кезектен тыс президент сайлауының қорытындысына күмән келтіріп, әділ сайлауды талап етті

No media source currently available
Халықаралық ұйымдар, оның ішінде БҰҰ-ның адам құқықтары жөніндегі кеңсесі Қазақстан билігін бейбіт наразыларды ұстағаны үшін айыптады
ЕҚЫҰ бақылаушылар миссиясы сайлау кезінде көптеген заңбұзушылық пен азаматтарды ұстау болғанын айтып сынады.
Бұған дейін де Қазақстанның түкпір-түкпірінде азаматтар полицейлердің сол кездегі әрекетіне шағымданған
13 маусымда ішкі істер министрлігі "митинг кезінде полицейлер заңға сай әрекет етті" деп мәлімдеді

