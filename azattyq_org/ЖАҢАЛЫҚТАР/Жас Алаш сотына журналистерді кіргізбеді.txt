Алматыда бүгін қалалық сотта басталған "Жас Алаш" газетінің апелляциялық шағымын қарау процесіне журналистерді кіргізбеді.
Азаттық тілшісінің соттан хабарлауынша, апелляциялық шағымды қарау сотына "Жас Алашты" сотқа берген "Жас-Ай" медициналық орталығының жетекшісі Жасан Зекейұлы келмеді.
Жасан Зекейұлы «Жас Алаш» газеті мамыр айында өзі туралы жариялаған «Академик» отбасымен соттасып жүр» деген мақала «абыройы мен ар-намысын қаралады» деп сотқа жүгінген
Ол әуелі газетті алты айға тоқтатуды және өзіне 400 миллион теңге моральдық шығын төлеуді сұраған.
Қарашаның 13-і күні Алматының Алмалы аудандық соты "Жас Алаш" басылымы мен журналистеріне қатысты үкім шығарған
Сот «Жас Алаш» газетінің бас редакторы Рысбек Сәрсенбайға, тілшісі Меруерт Тұрлыбековаға, газет оқырманы Қаден Мұқанұлына, Жасан Зекейұлының бұрынғы әйелі Гүлия Әлиханқызына және Гүлия Әлиханқызының әкесі, 76 жастағы Әлиханға, барлығы 40 миллион теңге айыппұл салған
Бұған қоса «Жас Алаш» газетінде Жасан Зекейұлы туралы жазылған мақаланы терістеу міндеттелген
Кейін сот шешіміне наразы жауапкерлер апелляциялық шағым түсірген.
Сотқа қатысуға оппозицияшыл саясаткерлер мен белсенділер келді.
