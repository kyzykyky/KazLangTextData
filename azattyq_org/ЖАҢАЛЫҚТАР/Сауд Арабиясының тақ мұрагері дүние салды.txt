
Сауд Арабиясының король отбасы 16 маусым күні тақ мұрагері, Найеф (Наиф деп те атайды - ред.) бин Абд әл-Азиз әл-Сауд ханзаданың сырқатынан айықпаған күйі 70-ке қараған шағында қайтыс болғанын хабарлады
Абдулла король таратқан мәлімдемеге сәйкес ханзаданы 17 маусым күні Меккеде жерлейді.

"Әл-Ахбария" мемлекеттік телеарнасының хабарлауынша, "Найеф елден тыс жердегі ауруханада көз жұмған"
Соңғы бірнеше ай бойы оның Швейцарияда емделіп келгені белгілі болды


Найеф 1975 жылдан бері Сауд Арабиясының ішкі істер министрі қызметін атқарып келген болатын
Ол - "Әл-Қаидамен" күрес жүргізген саясаткер ретінде сипатталады
Найеф - "Судайридің жетеуі" атты ықпалды саяси топтың мүшесі болған
Бұл топқа Абдулазиз корольдің сүйікті әйелі Судайриден туған балалары кіреді
BBC-дің хабарлауынша, Найеф - консервативтік діни көзқарас ұстанған адам, "Сауд Арабиясының уаһһаби дәстүрінен айнымауына барын салған" саясаткер.

Марқұмның орнына тақ мұрагері ретінде қазіргі қорғаныс министрі Салман бин Абд әл-Азиз тағайындалады деген болжам бар.

