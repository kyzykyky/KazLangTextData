АҚШ конгресінің өкілдер палатасы 30 шілдеде президент Барак Обамаға "өзіне берілген конституциялық өкілеттігін асыра пайдаланды" деген айып бойынша сотқа шағым түсіруді дауысқа салды.
Өкілдер палатасында көпшілікті құрайтын Республикашыл партияның 225 өкілі шағым беруді қолдап, Демократиялық партияның 201 өкілі қарсы дауыс берді
Тек республикашыл бес конгресмен ғана шағымға қарсылықтарын білдірді.
Республикашылдар Обаманы конституцияда міндеттелгендей конгресспен кеңеспей бірқатар ішкі және сыртқы саяси мәселелер бойынша шешімдер қабылдады деп айыптайды
Олар президентті Ауғанстанда тұтқынға түскен америкалық сарбазды Гуантанамо түрмесінде отырған "Талибанның" бес мүшесіне айырбастау туралы шешімді, иммиграциялық мәселелер мен медициналық сақтандыру саласын реформалау шешімдерін конгресстің келісімінсіз қабылдады деп айыптайды.
Ақ үй мен Обаманы қолдайтын демократ конгресмендер республикашылдардың бастамасын "саяси айла-шарғы" және "уақытты босқа шығындау" деп атайды.
Associated Press агенттігінің хабарлауынша, өкілдер палатасы президенттің үстінен шағым түсіргеннің өзінде соттың оны қарауға келісетіні, я келіспейтіні белгісіз
Өкілдер палатасы шағым беруші болуы үшін Барак Обаманың шешімі палатаға қандай да бір зардап келтіргенін дәлелдеуі қажет.
