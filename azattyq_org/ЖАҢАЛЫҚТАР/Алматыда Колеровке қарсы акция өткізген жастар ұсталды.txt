
19 қыркүйекте Алматыдағы КИМЭП университетінде ресейлік «Регнум» баспа үйінің президенті Модест Колеров лекция оқыды
Лекция басталғанына 5-6 минут өткен сәтте бір топ студент орындарынан тұрып, саяси мазмұндағы сөздер жазылған плакаттар көтерген


- Он шақты жас "Колеров, үйіңе кет!", "Кеден Одағы - құлдық одағы", "Еуразия одағы - далбаса" деген плакаттар көтеріп, орындарынан тұрды
Бұзақылық жасаған жоқ, айғайлаған жоқ, үнсіз тұрды
Аудитория ішінде жастары 20-25 аралығындағы он шақты адамды полиция ұстады, - дейді лекцияға қатысқан азаматтық белсенді Қасым Аманжолұлы.

Оның айтуынша, университет алдында дайын тұрған полицияның автобусы белсенділерді және оларға қолдау көрсеткен өзін - жиыны 11 адамды Алматының Медеу аудандық ішкі істер бөліміне апарған.

Қасым Аманжолұлының пікірінше, "жастар кейбір постсоветтік мемлекеттерде ресейшіл, ұлтшыл ретінде елге кіруіне тыйым салынған адамға қарсылықтарын білдірген".

КИМЭП-те тұтқындалған жастардың бірі Едіге Ахмет Азаттық тілшісіне:

- Бізді Медеу аудандық ішкі істер бөліміне алып келді
Мен өзім КИМЭП-те оқымаймын, жеке тұлға ретінде қарсылық білдіруге бардым, - деді.

Алматы қаласының Медеу аудандық ішкі істер бөлімінің кезекші телефоны жауап бермеді.

