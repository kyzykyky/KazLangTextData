
Ресейдің Қиыр Шығысында Амур өзенінің Комсомольск қаласы тұсындағы судың деңгейі үздіксіз көтеріліп келеді деп хабарлайды Азаттықтың Орыс қызметі.

Төтенше жағдайлар министрлігінің ақпарат бойынша, соңғы бір күнде су деңгейі 13 сантиметрге көтеріліп, 8 метр 61 сантиметрге жеткен
Егер су деңгейі тағы бір метрге көтерілсе, онда аймақтан 30 мың тұрғынды көшіруге тура келмек
Гидрологтар су деңгейі 9 метрден асады деп болжайды.

Өзен арнасынан шыққан су мұнай өңдеу зауытына да жеткен
Экологиялық қауіп туындамас үшін, зауыттың кейбір нысандары электр желісінен ажыратылған.

300-ден астам тұрғын үйді су алған Комсомольск қаласында азық-түлік тапшылығы шықты
Жергілікті билік қалаға тұтыну тауарларын үздіксіз жеткізіп, азық-түлік бағасын бақылауда ұстайтынын мәлімдеді.

