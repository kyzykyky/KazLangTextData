Павлодар қаласының азаматтық істер жөніндегі соты құқық қорғаушы Елена Семенованы сотқа берген түрме әкімшілігі өкілдерінің бірінің шағымын қарай бастады
Қостанайдағы УК-161/2 қатаң режимдегі колония бастығының орынбасары Гүлмира Мырзалы "ар-намыс, абырой және іскерлік беделді қорғау" туралы шағымында соттан Семенованың Facebook желісіндегі жазбасын шындыққа сәйкес келмейді деп тануды талап етіп отыр

Процесс онлайн өтіп жатыр
Істі судья София Хисматуллина жүргізеді
Жауапкер Елена Семенова адвокаты Манарбек Мусиновпен бірге сотқа Павлодар қаласынан қатысып жатыр
10 маусым күнгі сот отырысында маман Галина Мустакимованың қорытындысы тыңдалды
Процеске шағым беруші жақтан қатысқан маман Семенова жазбасында "Мырзалының ар-намысы, абыройы және іскерлік беделіне нұқсан келтіреді деп айтуға болатын сөздер мен тіркестер бар" деген қорытынды жасаған

Бұдан соң судья 17 маусымға дейін үзіліс жариялады
Келесі отырыста жауапкер тартқан маман сөйлеуі тиіс

3 маусымда Елена Семенова УК-161/2 мекемесінің бастығы Әсет Шәріпов түсірген "іскерлік беделді қорғау" туралы істе жеңілген
Шәріпов те Семенованың тұтқындардың азаптау және медициналық көмек көрсетілмейтіні жайлы жазбасындағы ақпаратты жоққа шығаруды талап еткен.
Бейсенбі, 11 маусымда Павлодардың азаматтық істер жөніндегі сотында Алматы облысы Заречный елді мекенінде орналасқан ЕС-166/4 қоныстандыру колониясының бастығы түсірген шағым бойынша сот өтеді
Бұл шағымға Семенованың осы түрме қызметкерлері тұтқын Михаил Санинді ұрып-соғып, жарақаттады деген жазбасы түрткі болған
Түрме әкімшілігі соттан бұл ақпаратты шындыққа сәйкес келмейді деп тануды және жазбаны терістеуді талап етіп отыр

Бұған дейін де Елена Семенованың үстінен осыған ұқсас бірнеше шағым түскен
Оның екеуі қылмыстық іске айналуы мүмкін

Елена Семенова - тұтқындардың құқықтарын қорғаумен айналысатын құқық қорғаушы
Осыған дейін билік оның үстінен бірнеше рет қылмыстық іс қозғаған
Семенова істі өзінің құқық қорғау әрекетімен байланыстырған.
2018 жылы шілде айында ол Страсбургте Еуропарламент мүшелерімен кездесу кезінде Қазақстан түрмелеріндегі тұтқындардың күрделі жағдайы туралы айтқан
Кейінірек белгісіз біреулер құқық қорғаушының үйіне жанғыш заты бар бөтелке лақтырған
2018 жылы қазан айында Еуропа кеңесінің парламент ассамблеясы депутаттарымен кездеспек болған Семенованы әуежайда ұшаққа жібермей қойды.
