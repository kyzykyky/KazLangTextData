
Атырау облыстық прокуратурасы «облыстың құқық қорғау органдарының қызметкерлеріне қарсы бірқатар террористік актілерді жасауды жоспарлаған террористік топ ұсталғанын» хабарлады.

- Ақпанның 6-сы күні ұлттық қауіпсіздік комитетінің Атырау облысы бойынша департаменті топ басшысы саналған 30 жастағы Ким Рамизге, топтың басқа да белсенді мүшелеріне «террористік топ құрды, басқарды және оның қызметіне қатысты» деген айып тағып, қылмыстық іс қозғады, - деп хабарлады облыстық прокуратураның баспасөз қызметі Азаттық тілшісіне.

Атырау облыстық прокуратурасы ұсталған адамның нақты санын айтқан жоқ.

Прокуратураның мәлімдеуінше, «топ мүшелері негізінен Құрманғазы ауданының тұрғындарынан құрылған», ұсталған топтың тұрақтарынан «2 аңшы мылтығы және қолдан жасалған жарылғыш құрылғылардың компоненттері табылған».

Прокуратура тергеу-жедел іздестіру шаралары жалғасып жатқанын айтты.

