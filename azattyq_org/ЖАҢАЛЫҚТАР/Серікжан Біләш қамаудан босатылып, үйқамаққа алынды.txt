"Ұлтаралық араздықты қоздырды" деген күдікке ілінген "Атажұрт еріктілері" ұйымының жетекшісі Серікжан Біләш 11 наурызда изолятордан шығып, үйқамаққа алынды
Бұл туралы Біләштің адвокаты Айман Омарова Facebook желісінде хабарлады
Ақпаратты "Атажұрт еріктілері" ұйымының мүшесі Қайрат Байтолла растады

Серікжан Біләшті уақытша тергеу изоляторынан босатып, үйқамаққа алу туралы шешімді 11 наурызда кешкісін Астана қалалық тергеу соты шығарды

"Сот шешіміне сай, Серікжан Біләш екі ай көлемінде Астанада болып, тергеуге келіп жүруі тиіс" деді "Атажұрт еріктілері" ұйымының мүшесі Қайрат Байтолла Азаттыққа.
"Атажұрт еріктілері" ұйымының жетекшісі Серікжан Біләшті полиция қызметкерлері 10 наурызда Алматыдағы қонақ үйден түнгі екі жарым шамасында ұстап әкеткен
Біләштің "ұлтаралық араздық қоздырды" деген күдікке ілінгенін, қазір тергеу жүріп жатқанын Астана қалалық полиция департаменті растаған

"Атажұрт еріктілері" ұйымы 2017 жылдың көктемінен бастап белсенді жұмыс істей бастады
Қытай билігінің аз ұлттарға көрсетіп жатқан қысымына қарсы шығып, Алматыда түрлі жиындар мен баспасөз мәслихатын өткізді
Туған-туыстары мен жақындары Шыңжаңда қамауда отырғандардан сұхбат алып, видеоларды Youtube және Facebook әлеуметтік желісіндегі парақшаларында үздіксіз жариялап келеді.
