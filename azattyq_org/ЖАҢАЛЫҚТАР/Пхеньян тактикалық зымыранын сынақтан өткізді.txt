Солтүстік Корея 4 мамырда таңертең Вонсан қаласындағы полигонда тактикалық зымыранын сынақтан өткізді деп хабарлады Оңтүстік Кореяның қорғаныс министрлігі

Сынақ жайлы әзірге толық мәлімет жоқ
Барлау қызметінен түскен ақпаратты талдау жалғасып жатыр

Сәуір айының ортасында Солтүстік Корея басшысы Ким Чен Ын тактикалық зымыранның жаңа түрін сынақтан өткізуге қатысқан
Америкалық сарапшылардың топшылауынша, Корей түбегін ядролық қарудан арылтуға байланысты келіссөздер сәтсіз өткеннен кейін бұл Пхеньянның Вашингтонға көрсеткен "қысымы" болуы да мүмкін

Ақпан айында өткен екінші АҚШ-Солтүстік Корея саммиті нәтижесіз аяқталды
Ким ядролық зымыран жобаларынан толық бас тартуға келіскен жоқ
АҚШ президенті Дональд Трамп келіссөзден кейін Кимнің санкцияның толық күшін жоюды талап еткенін айтқан
Сарапшылар бұған дейін тыйым салынып келген сынақтарды Солтүстік Корея қайта жасауы мүмкін деп қауіптенеді

2017 жылдың қараша айынан бері Пхеньян ядролық зарядтарды сынақтан өткізу және құрлықаралық баллистикалық зымырандарды ұшыруға байланысты енгізілген мораторий шарттарын орындап келеді
The New York Times пікірінше, соңғы сынақтар мораторийді бұзбайды, бірақ "АҚШ-Солтүстік Корея саммиті арқасында Солтүстік Кореямен қатынас түбірімен жақсы жаққа өзгерді" деген президент Трамп сөзіне күмәнді ұлғайтады.
