Бүгін, 2 шілде күні Алматыдағы Ұлттық банк ғимараты алдына Қазақстанның бірнеше облысынан өздерін "борышкерміз" деп атаған 40 шақты адам жиналды.
Оқиға орнында жүрген Азаттық тілшісінің хабарлауынша, наразылар банктерден ипотекаға алған үйлерінің қарызын жоюды, үйлерін тартып алмауды талап етіп, Ұлттық банк басшысы Қайрат Келімбетовпен кездесуге барған
Бірақ банктің күзет қызметі наразыларды ғимарат ауласына кіргізбей, олармен сөйлесуге Келімбетовтің кеңесшісі Гүлбану Зарлыққызы шықты
"Келімбетовтің Алматыда жоқ екенін" айтқан Гүлбану Зарлыққызы "банк басшылығы наразыларды сағат 2-де қабылдайтынын" айтты.
Наразылармен сөйлескен кеңесші "коммерциялық банктердің борышкерлердің қарызын өндіріп беруді сұрап, олардың істерін сотқа жібергенін, ал Ұлттық банк ол банктердің жұмысына араласа алмайтынын" айтады.
Жиын кезінде өзін прокуратура өкілі деп атаған адам наразылар жиыны заңсыз екенін ескертіп, тарауды сұрады
Бірақ наразы жұрт банк басшылығымен кездеспейінше тарқамауға бекінгендерін мәлімдеді.
Азаттық тілшісі Ұлттық банк маңында наразылық жиынын полицейлердің бақылап жүргенін көрді.
