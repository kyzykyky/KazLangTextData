
Қырғызстан президенті Роза Отынбаева Би-би-си-ге берген сұқбатында осыдан бір жыл бұрын елдің оңтүстігіндегі Ош қаласында этникалық қырғыздар мен өзбекстер арасында болған қанды қырғын үшін моральдық жауапкершілік өзі басқаратын үкіметтің мойнына жүктелетінін айтты.

Роза Отынбаева және Қырғызстанның өзге де жоғары лауазымды тұлғалары бүгін Ош қаласында былтыр маусымдағы оқиғаларда қаза болғандарды еске алу шараларына қатысты.

Қырғызстанның Ош және Жалал-Абад облыстарында былтыр маусымның 10-14 күндері аралығында ұлтаралық қақтығыстардан, ресми деректер бойынша, 435 адам мерт болып, екі мыңға жуығы жараланған.

