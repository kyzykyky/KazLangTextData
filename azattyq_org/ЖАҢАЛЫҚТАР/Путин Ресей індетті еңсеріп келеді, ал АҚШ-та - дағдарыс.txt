Президент Владимир Путин Ресей індетті еңсеріп келеді, ал АҚШ-та "халық мүддесінен гөрі топтар мен партиялардың мүддесі алда тұрады" деді

Ресей президенті бұл пікірін "Россия" телеарнасына берген сұхбатында айтқан
Сұхбаттан үзіндіні интервью авторы Павел Зарубин желіде жариялады
Путин оған соңғы кездердегідей қашықтан емес, кездесіп сұхбат берген

Путиннің сөзіне қарағанда Ресейде министрлер мен аймақ басшылары "бір команда ретінде" бірігіп жұмыс істеп жатыр
Ал АҚШ-та бәрі басқаша: "Президент былай-былай істеу керек дейді, ал жергілікті губернаторлар өз бетінше әрекет етеді"

Коронавирус инфекциясына байланысты наурыз айының соңында "жұмыссыз апта" режимін күшіне енгізген Путин аймақ басшыларына карантин шараларының ауқымын анықтау құқығын берген
Бірқатар аймақтарда, Мәскеуде де "оқшаулау режимі" күшіне еніп, оны бұзғандарға айыппұл салынды, ал кейбір аймақтарда режим жұмсақтау болды

Мамыр айында ақпарат құралдары үкімет пен Мәскеу мэрі Сергей Собянин арасында карантин мәселеріне байланысты қарама-қайшылық туындағанын жазды
Бұған қоса, Собяниннің Путиннің тікелей бұйрығымен карантин шараларын белгіленген мерзімнен бұрын алып тастау туралы шешім қабылдағанын жазды

Ресей коронавирус жұқтырғандар бойынша әлемде үшінші орында тұр
АҚШ - бірінші орында
Соңғы аптада екі елде де науқастар саны салыстырмалы түрде тұрақтанған: АҚШ-та күніне шамамен - 25 мың, Ресейде 8-9 мың адамнан коронавирус табылып жүр
АҚШ халқы Ресейден екі есе көп

Путин сұхбат кезінде сонымен бірге АҚШ-та полиция қолынан қаза тапқан Джордж Флойдтың өлімінен кейін тұтанған наразылық туралы да пікірін айтқан
Наразылыққа нәсілшілдік пен полицияның күш қолдануы себеп болғанын айтпаған Путин есесіне мәселе "президент Дональд Трампқа қарсы саяси күрес" туралы болып отыр деген
Путиннің пікірінше, Трамп жеңісінен кейін "жеңілген тарап оның легитимдігіне нұқсан келтіру үшін түрлі амалдар ойлап тапқан"
Президент бұл тұрғыда Ресейдің АҚШ-тағы президент сайлауына араласу оқиғасын меңзеген болуы мүмкін
Тергеу тарабы Трамп штабының Ресеймен астыртын байланыс орнатқанына дәлел таппағанмен Ресейдің араласқанын айғақтайтын фактілерді анықтаған
Мәскеу мұны жоққа шығарады.
Instagram бізге жазылыңыз
