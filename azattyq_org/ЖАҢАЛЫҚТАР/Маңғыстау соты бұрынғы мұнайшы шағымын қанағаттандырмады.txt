Маңғыстау облыстық сотының апелляциялық алқасы "Маңғыстаумұнайгаз" компаниясына қарасты "Жетібай мұнай-газ өндіру" кәсіпорнының бұрынғы жұмысшысы Нұрболат Себеповтің компаниядан денсаулығына байланысты өтемақы төлеу туралы талап-шағымын қанағаттандырмады деп хабарлайды Азаттық тілшісі.
Нұрболат Себеповтің айтуынша, ол 1997-2007 жылдары аралығында "Маңғыстау мұнай-газ" компаниясына қарасты "Жетібай мұнай-газ өндіру" кәсіпорнында дәнекерлеуші болып жұмыс істеп, еңбек қабылетінен айырылған.
"Санкт-Петербургте басымдағы қатерлі ісікті алу үшін операция жасаттым, ресейлік дәрігерлер дертімді "мұнай өнімдерінің әсерінен пайда болған" деген қорытынды шығарды, оны Қазақстанның денсаулық сақтау министрлігі растады
"Маңғыстау мұнай-газ" компаниясы бұған қатысты маған айлығымның отыз пайызы көлемінде ай сайынғы жәрдемақы тағайындаған
Бірақ компания мен сақтандырушы компания келісім-шарт бойынша жұмыс кезінде еңбек қабылетімнен айырылғандықтан маған төленуі тиіс үш жылдық табысымның көлеміндегідей бір реткі төлемді жасамай отыр" дейді ол.
Ақтау қалалық соты бұған дейін Себеповтің "Маңғыстау мұнай-газ" бен "Халық банкінің" еншілес "Halyk Life" компаниясынан бір реткі төлемді өндіру жайлы шағымын қанағаттандырмаған.
Нұрболат Себепов енді апелляциялық сот шешіміне қарсы кассациялық шағым беретінін айтады.
 
