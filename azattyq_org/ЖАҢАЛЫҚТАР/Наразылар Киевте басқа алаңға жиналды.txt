
Киевтің Тәуелсіздік алаңынан милицияның арнайы жасағы күшпен тарқатқан соң жүздеген адам Михайлов алаңына, княгиня Ольга ескерткішінің маңына жиналды
Олардың арасында сенбі күні Тәуелсіздік алаңында милиция арнайы жасағының операциясы кезінде зардап шеккендер де бар.

Бұған дейін оппозициялық «УДАР» партиясының жетекшісі Виталий Кличко АҚШ және Батыс елдерін Украина президенті Виктор Янукович пен үкімет өкілдеріне санкция енгізуге шақырған.

Жергілікті ақпарат құралдары сенбі күні президент әкімшілігінің жетекшісі Сергей Лёвочкиннің отставкаға кеткені туралы хабарлады
Бірақ әзірге ресми орындар бұл ақпаратты растайтын немесе жоққа шығаратындай түсініктеме берген жоқ.

30 қараша күні таңға жуық Киевтегі Тәуелсіздік алаңында Еуропа Одағымен ассоциация келісімін жасаудан бас тартқан биліктің шешіміне наразылар шеруін милицияның арнайы жасағы күшпен тарқатты
Куәгерлердің айтуынша, милиция алаңда тұрғандарды резеңке таяқпен сабап, ондаған адам жарақат алған
Украина ішкі істер министрлігі баспасөз қызметі алаңда ұсталған 35 адамға әкімшілік құқық бұзғаны туралы хаттама толтырылған соң милиция олардың барлығын босатқанын хабарлады.

Украинадағы АҚШ елшілігі Тәуелсіздік алаңындағы бейбіт жиынға қатысушыларға қарсы күш қолданылғанын айыптады.

Украин оппозициясы жексенбіде Киевте мыңдаған адам қатысатын наразылық шеруін өткізетінін мәлімдеді.

