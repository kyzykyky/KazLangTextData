Оңтүстік Қазақстан облысы орталығы Шымкент қаласындағы әл-Фараби аудандық соты 49 жастағы ер адамды 35 жастағы әйелі мен 4 жасар баласына қасақана ВИЧ жұқтырғаны үшін айыпты деп танып, төрт жылға бас бостандығынан айырған
Істі үш ай бойы қараған сот кеше үкімін жария еткен
«Балаларды СПИД-тен қорғайық» қоғамдық қоры төрайымы Жанетта Жазықбаеваның Азаттыққа айтуынша, сот кезінде ешқайда кетпейтіні туралы қолхат берген сотталушы үкім шыққан күні сотқа келмеген.
- Сотталушы да, жәбірленушілер де ВИЧ жұқтырған адамдар болғандықтан олардың аты-жөнін айта алмаймыз
Сотталушы 4 жылға бас бостандығынан айырылды
Жазасын жалпы режимдегі түзеу мекемесінде өтейтін болады
Сонымен бірге ол жәбірленушіге бір жарым миллион теңге моральдық шығынды бір айдың ішінде өтеуі тиіс, - дейді Жаннета Жазықбаева.
Сотталған ер адам 2001 жылдан бері облыстық СПИД орталығында есепте тұрған
Бұған дейін де сотты болғанын есепке алып сот оны бас бостандығынан айырған.
