
Ливияда Гаага халықаралық қылмыстық сотының адвокаты, австралиялық Мелинда Тэйлор ұсталды
Адвокат "Ливияның бұрынғы президентінің ұлы, қамауда сот үкімін күтіп отырған Сейф әл-Ислам Каддафиге күдікті құжат апарып бермек болды" деп айыпталды.

Ливиялық адвокат, осы ел үкіметі мен Халықаралық қылмыстық сот арасында дәнекерлік қызмет атқарушы Ахмед әл-Джиханидің айтуынша, құжатты Сейф әл-Исламға жақын жолдасы, Муамар Каддафи тақтан тайғалы қашып жүрген Мохаммед Исмаил беріп жіберген.

Адвокат Мелинда Тэйлор - 2011 жылы қарашада ұсталғаннан бері Зинтан қаласында қамауда отырған Сейф әл-Исламмен кездесу үшін Ливия бас прокурорының рұқсатын алған Халықаралық сот делегациясы мүшелерінің бірі.

Ливия билігі де, Халықаралық қылмыстық сот та Сейф әл-Ислам Каддафиді адамзатқа қарсы қылмыс жасады деп айыптайды, бірақ оның сотын қай жерде өткізетіндерін әлі келісе алмай жатыр.

