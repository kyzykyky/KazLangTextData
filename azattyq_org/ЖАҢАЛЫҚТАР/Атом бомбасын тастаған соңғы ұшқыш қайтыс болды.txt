Жапонияның Хиросима қаласына атом бомбасын тастаған америкалық бомбалаушы ұшақ экипажының соңғы мүшесі Теодор Ван Кирк қайтыс болды
Бұл туралы оның ұлы хабарлады.
93 жастағы Теодор Ван Кирк соңғы жылдары АҚШ-тың Джорджия штатында қарттар үйінде тұрған.
Ван Кирк Хиросимаға атом бомбасын тастаған "Superfortress" типіндегі Б-29 стратегиялық бомбалаушы ұшағының штурманы болған
Қазір АҚШ-тың Авиация және космонавтика мұражайында тұрған бұл ұшақты экипаждың тағы бір мүшесі Пол Тиббетс анасының құрметіне Enola Gay деп атаған.
1945 жылы 6 тамыз күні Хиросима қаласына, үш күннен соң Нагасаки қаласына атом бомбасы тасталып, 200 мыңнан астам адам қаза тапқан
Тарихшылардың көпшілігінің пікірінше, осы оқиғалардан соң Жапония сөзсіз тізе бүгуге мәжбүр болған.
2005 жылы Associated Press агенттігіне берген сұхбатында Теодор Ван Кирк "жеке әскери тәжірибемнен ұққаным - соғыс пен атом бомбасы ешқандай проблеманы шешпейді және бұл қаруға тыйым салынуы тиіс" деген
Бірақ Enola Gay экипажының бір де бір мүшесі Хиросиманы бомбалағанына өкініш білдіргені туралы дерек жоқ.
