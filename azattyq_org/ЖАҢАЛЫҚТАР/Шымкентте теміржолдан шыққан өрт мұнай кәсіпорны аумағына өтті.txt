Шымкенттің іргесінде "Мұнай-БК" жауапкершілігі шектеулі серіктестігінің (ЖШС) аумағындағы өртті әлі сөндіріп жатыр деп хабарлады оқиға орнында жүрген Азаттық тілшісі.
Өрт Шымкенттен 40 километр қашықтықта, Алматы - Ташкент жолының 664 километрінде шыққан
Азаттық тілшісіне оқиға орнындағы "Мұнай-БК" ЖШС қызметкерлерінің айтуынша, өрт сол маңдағы теміржолда жүк вагонының мұнай өнімдері тиелген вагонға соқтығысуынан, сағат 10:40 шамасында шыққан
Бұдан соң өрт желдің әсерімен "Мұнай" ЖШС территориясына кіріп, мұнай өнімдері тұрған цистерналарға жақындап қалған
Өрт сөндірушілер теміржолда шыққан өртті сөндірген, ал кәсіпорын аумағындағы өртті әлі сөндіріп жатыр
Кәсіпорын аумағындағы өртеніп жатқан жерге жақын 15-ке жуық мұнай өнімдері құйылған үлкен цистерналар тұр
Өрт сөндірушілер өрттің цистерналарға қарай таралмауына күш салып жатыр.
"Мұнай" ЖШС теміржол мен Алматы-Ташкент жолының ортасында орналасқан
Өрт болған аумаққа жедел жәрдем көліктері де барған.
Азаттық тілшісінің айтуынша, Алматы-Ташкент жолында екі жарым сағаттан бері көлік қозғалысы тоқтап тұр.
Бұған дейін Оңтүстік Қазақстан облыстық төтенше жағдайлар департаментінің кезекші қызметкері Азаттыққа өртті сөндіруге 100-ге тарта қызметкер мен 20 техника жіберілгенін айтқан.
