Донецк облысының Ленинск ауданында 29 маусым күні ресейшіл сепаратистер тағы бір әскери бөлімді басып алуға әрекеттеніп жатыр деп хабарлайды "Интерфакс" агенттігі.
Украина ішкі істер министрі Арсен Аваков Facebook-тегі парақшасында өзін-өзі жариялаған "Донецк халық республикасының" өкілдері үш айға жуық уақыт қоршауда тұрған украин әскерилеріне қаруларын тастап, сепаратистерге қару-жарақ қоймасын тапсыру туралы ультиматум қойған деп хабарлады.
Аваковтың айтуынша, командир өз бұйрығымен қойманы жарып жіберіп, әскери бөлім территориясынан Ұлттық гвардияның бастан-аяқ қаруланған 300-ден астам сарбазын автоколонналармен алып шыққан
Украин әскерилері сепаратистердің блокпостын бұзып өтіп, антитеррористік операция күштеріне қосылған.
29 маусым күні антитеррористік операцияның баспасөз орталығының өкілі Алексей Дмитрашковский "Украинская правда" басылымына сепаратистер Донецкідегі әуе қорғанысы күштерінің бөлімін басып алып, бірнеше әскериді тұтқынға алғанын хабарлаған.
Ал "Донецк халық республикасының" өкілдері "Интерфакс" агенттігіне зениттік зымыран кешенін басып алғандарын айтқан.
"Ақпараттық қарсыласу" тобының дерегінше, Луганск облысындағы Счастье қаласында украин әскерилерінің тірек пунктіне де шабуыл жасалған
Әзірге адам шығыны туралы ақпарат жоқ.
