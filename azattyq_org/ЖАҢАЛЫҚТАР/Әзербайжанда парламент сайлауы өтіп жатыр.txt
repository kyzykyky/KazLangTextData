Бүгін Әзербайжан азаматтары ел парламенті – Милли Межлис депутаттарын сайлауға дауыс беріп жатыр.
Жергілікті уақыт бойынша сайлау учаскелерінде таңертеңгі сағат сегізде басталған дауыс беру кешкі сағат жетіге дейін жалғасады.
Әзербайжан орталық сайлау комиссиясының хабарлауынша, парламенттегі 125 орынға сайлануға 767 кандидат тіркелген
Сонымен бірге билік биылғы сайлау барысын қадағалайтын 66 мың бақылаушы тіркелген деп хабарлаған.
Әзербайжандағы негізгі оппозиялық партиялар «елде әділ және демократиялық сайлау өткізуге билік мүмкіндік бермейтінін» айтып, бұл сайлауға қатысудан бас тартқан.
Еуропадағы қауіпсіздік және ынтымақтастық ұйымының демократиялық институттар мен адам құқығы бюросы өз тарапынан сайлауға жібермек болған бақылаушылар санына ресми Баку шектеу қойғандықтан Әзербайжандағы бұл жолғы парламент сайлауына бақылау жүргізбейтінін мәлімдеген.
