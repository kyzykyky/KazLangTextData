Бүгін, 4 шілде күні Ақтау қаласы әкімінің орынбасары Гүлжазира Алдашева пневмониядан қайтыс болды
Бұл туралы Азаттыққа Маңғыстау облысы әкімінің баспасөз хатшысы Самат Сүлей айтты.
“[Алдашева ] түнгі сағат 2:00-де Ақтаудағы провизорлық ауруханада қайтыс болды
Диагнозы пневмония” деді Сүлей.
Баспасөз хатшысының айтуынша, Алдашева он шақты күн ауырған
Осы уақытқа дейін коронавирус анықталмаған.
55 жасқа шыққан Гүлжазира Алдашева Ақтау қаласы әкімінің орынбасары болып 2019 жылдың тамызында тағайындалған.
Қазақстанда кейінгі екі аптада пневмониядан қайтыс болғандар күрт артқан
3 шілде күні бас санитарлық дәрігер Айжан Есмағамбетова жыл басынан бері пневмониядан 1772 адам көз жұмғанын, олардың 628-і маусым айында қайтыс болғанын айтты.
Пневмониядан өлгендердің көбінен коронавирус анықталмаған
Дәрігерлер пневмонияға шалдыққандардан коронавирустың клиникалық белгілері байқалатынын айтқан

Есмағамбетованың сөзінше, пневмониямен ауырғандар ПТР тестілеу қорытындысына қарамастан COVID-19 клиникалық хаттамасы бойынша емделіп жатыр.
Дәрігер ПТР талдауы коронавирус бола тұра теріс нәтиже беруі мүмкін екенін мойындады.
2 шілде күні денсаулық сақтау министрі Алексей Цой Қазақстанда биыл жыл басынан бері пневмониямен ауырғандар саны 98 мыңнан асқанын, соның 32 мыңға жуығы бір ғана маусым айында тіркелгенін айтқан.
Coronavirus2020.kz сайтындағы мәліметке сәйкес, Маңғыстау облысында 1609 адамнан коронавирус анықталған
Оның 416-сы жазылған
29 маусымдағы дерек бойынша, облыста коронавирустан үш адам қайтыс болған
Қазақстан билігі COVID-19 өлімін 29 маусымнан бері жаңартпай отыр.
