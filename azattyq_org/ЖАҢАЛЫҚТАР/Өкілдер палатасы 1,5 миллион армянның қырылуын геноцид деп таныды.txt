АҚШ конгресінің өкілдер палатасы 29 қазанда Осман империясы кезінде 1,5 миллион армянның қырылуын геноцид деп тану туралы резолюция қабылдады
Оған палатаның 405 мүшесі қолдап дауыс берді
11 мүшесі қарсы болды.
Кейбір сарапшылар резолюцияның қабылдануы АҚШ пен Түркия арасындағы қарым-қатынасты онан сайын ушықтырып жіберуі мүмкін деп топшылайды
Ресми Анкара Вашингтондағы елшісін қайтарады деген болжам бар

Армения Осман империясы кезінде армяндарға геноцид жасалды деп санайды
Анкара бұл айыптауларды жоққа шығарады

Өкілдер палатасының халықаралық істер жөніндегі комитетінің жетекшісі Элиот Энгел жылдар бойы дауыс беруге шығарылмаған резолюцияның қабылдануы және Түркияға экономикалық санкция салу туралы заң жобасы Анкараның соңғы әрекеті, оның ішінде Сирияда әскери операция бастау туралы шешіміне "жауап" екенін айтты

АҚШ конгресіндегі Армения істері жөніндегі кокус дерегінше, АҚШ-тың 49 штаты 1915-1923 жылдар аралығында шамамен 1,5 миллион армян Осман империясынан жүйелі түрде озбырлық көрді деп санайды

"Америка дауысының" жазуынша, соңғы он жылда АҚШ үкіметі Таяу Шығыс бойынша әріптесі, НАТО одақтасы Түркиямен қарым-қатынасты нашарлатып алудан қауіптеніп, бұл оқиғаны ресми түрде геноцид деп танудан қашқақтап келген
АҚШ сенатында армяндар қырғынын геноцид деп тану туралы демократ Роберт Менендес және республикашыл Тед Круз әзірлеген резолюция да бар
Алайда жақын арада оған қатысты дауыс беру жоспарланбаған
Дональд Трамп әкімшілігі резолюцияға қатысты пікірін айтқан жоқ

20-ғасырдың басында Осман империясы кезінде қазіргі Түркия аумағында армяндардың жаппай қырылуын Армения мен әлемде бірқатар елдер "геноцид" деп бағалайды
Мұнымен келіспейтін Анкара "армяндар жоспарлы түрде емес, азаматтық соғыстың салдарынан құрбан болған" деген уәж айтады.
