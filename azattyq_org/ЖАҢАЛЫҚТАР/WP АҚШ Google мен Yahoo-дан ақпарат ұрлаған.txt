
Washington Post (WP) басылымы "АҚШ-тың ұлттық қауіпсіздік агенттігі (ҰҚА) Yahoo және Google интернет компанияларының ақпарат жинау орталықтарын құпия түрде бұзып, миллиондаған қолданушының электрондық жәшіктері мен басқа да мәліметтерін алғанын" хабарлады.

Басылым сәрсенбіде жариялаған мақаласында ҰҚА-ның бұрынғы қызметкері Эдвард Сноуденнен алынған мәліметтерге сілтеме жасаған
Онда "Google мен Yahoo-дан ақпарат жинайтын MUSCULAR деп аталатын бағдарлама Ұлыбританияның арнайы қызметімен бірлесе жасалғаны" айтылады
WP-ның жазуынша, ҰҚА ақпараттарды интернет компаниялары пайдаланатын оптикалық кабельдерден алып отырған.

Сноуденнен алынған, мерзімі 2013 жылғы 9 қаңтарға тиесілі құжатта "ҰҚА күн сайын Yahoo мен Google-дің миллиондаған электрондық жазбаларын Форт-Мидтегі ақпарат жиналатын орталығына жіберіп отырғаны" туралы айтылады.

Аталған интернет компаниялары деректер жинайтын орталықтарының бұзылғанынан хабарсыз екенін мәлімдеді.

