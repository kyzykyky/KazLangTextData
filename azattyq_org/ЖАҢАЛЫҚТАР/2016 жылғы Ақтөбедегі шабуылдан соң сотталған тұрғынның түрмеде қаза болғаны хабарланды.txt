Ақтөбеде 2016 жылы маусымда болған қарулы шабуылға қатысты деген айыппен өмір бойына бостандығынан айырылған ақтөбелік Асхат Иманғалиев Арқалықтағы УК-161/12 түрмесінде көз жұмған
"Тұтқын өзіне қол салған" деген ақпаратты Азаттыққа Қылмыстық атқару жүйесі комитеті растады.
- Қазір аталған дерек бойынша құзырлы органдар сотқа дейінгі тексеру жұмысын жүргізіп жатыр
Тергеу құпиялығына байланысты басқа деректер жария етілмейді, - деді Қылмыстық атқару жүйесі комитеті төрағасының міндетін атқарушы Теңізжан Жәнібеков.
Аты-жөнін атамауды өтінген қала тұрғыны Асхат Иманғалиевтің мәйіті 11 ақпанда Алматыға жеткізіліп, қала сыртындағы зираттардың біріне жерленгенін айтты.
33 жасында қаза болған Асхат Иманғалиев Ақтөбе облысы Қобда ауданында туған
Сотталғанға дейін Ақтөбедегі сауда орталықтарының бірінде ұялы телефон сатқан
Тергеу материалдарында Асхат Иманғалиев 2016 жылы "Паллада" қару-жарақ дүкені мен әскери бөлімге шабуыл жасағандар арасында болғаны айтылған еді.
2019 жылы қарашада Арқалық түрмесінде Ақтөбеде 2016 жылы маусымда жасалған қарулы шабуылға қатысып, 22 жылға сотталған Айдос Жұбанов қайтыс болған еді
Билік "тұтқын туберкулез дерті асқынып қайтыс болды" деп хабарлады.
2016 жылы маусымда Ақтөбеде бір топ адам екі қару-жарақ дүкеніне шабуылдап, ұлттық гвардияның әскери бөлімін басып алуға тырысқан
Шабуыл мен атыстан ресми мәлімет бойынша, 7 кісі қаза тауып, 40 шақты адам жараланған
Алты күнге созылған арнайы операция барысында шабуылға күдікті делінген 18 адамның көзі жойылып, бірнеше адам ұсталған.
Ақтөбедегі қарулы шабуылға қатысқан 29 адамның жетеуі 2016 жылы 28 қарашадағы сот үкімімен өмір бойына түрмеге қамалған болатын
Олар "террорлық шабуылға қатысу", "адам өлтіру", "қаруды заңсыз иемдену", "шабуыл жасау", "адам ұрлау" қылмыстарына айыпты деп танылды
Өзге айыпталушылар екі жылдан 22 жылға дейінгі мерзімге түрмеге кесілді
"Қылмысты жасырып қалған" бір адам төрт жылға бостандығын шектеу жазасын алды.
2017 жылы Ақтөбе облысы аймақаралық мамандандырылған соты "дайындалып жатқан қылмыс туралы хабарламаған" және "қылмысты жасырып қалған" деген айыппен сотталған 19 адамның апелляция шағымын қарап, Қазақстан тәуелсіздігінің 25 жылдығына байланысты жарияланған амнистия бойынша олардың жазасының өтелмеген төрттен бір бөлігін қысқартқан
Сотталған тоғыз адам амнистияға ілінбеді.
Қазақстанның сол кездегі президенті Нұрсұлтан Назарбаев Ақтөбеде шабуыл жасағандарды "радикалды діни топ өкілдері" деп атап, олардың "шетелден нұсқау алғанын" мәлімдеген.
