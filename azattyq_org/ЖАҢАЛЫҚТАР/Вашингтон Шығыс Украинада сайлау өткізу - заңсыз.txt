АҚШ билігі Украинаның шығысында сепаратистер бақылауындағы аймақтарда сайлау өткізу туралы жоспарды айыптады.
АҚШ президенті жанындағы ұлттық қауіпсіздік жөніндегі кеңестің баспасөз хатшысы Бернадетт Миэн аталған аймақтарда сайлау өткізу Украина конституциясына қайшы және қыркүйек айында АҚШ-тың қатысуымен Минскіде жасалған оқ атпау туралы уағдаластықты бұзады деп сипаттаған
АҚШ заңсыз деп санайтын сайлауды мойындамайтынын және халықаралық қауымдастықты да соған шақыратынын мәлімдеген.
Вашингтон Мәскеуді сепаратистер өткізетін «сайлау» нәтижесін Украинаның шығысына әскер кіргізуге сылтау ретінде пайдалануға болмайтынын ескерткен.
Бұған дейін Украинаның Донецк және Луганск облыстарындағы сепаратистер жетекшілері осы облыстарда өздері жариялап алған «халық республикаларында» 2 қараша күні жеке парламент пен басшыларының сайлауларын өткізетіні туралы хабарлаған еді
Ресей билігі Украинаның шығысындағы «сайлауды» заңды деп тануға дайын екендігін мәлімдеген.
