
Бүгін Алматыдағы "Астана" қонақ үйінде 2011 жылы желтоқсанда Жаңаөзен қаласында болған қанды оқиғаның құрбандарын еске алу жиыны өтті деп хабарлады Азаттық тілшісі.

Оған қоғамдық белсенділер, саясаткерлер, бірнеше ақын-жазушы қатысты.

Еске алу жиынында Жаңаөзен оқиғасы туралы "Жаңаөзен күнделігі" ("Жанаозенский дневник") атты жаңа деректі фильм көрсетілді
44 минуттық фильмде Жаңаөзендегі оқиғаның себептері мен салдары баяндалады.

Сонымен бірге сенбі күнгі шараға қатысушылар 1986 жылы желтоқсанда советтік биліктің шешіміне қарсы бас көтерген қазақ жастарын да еске алды
Кеш барысында күй тартылып, өлеңдер оқылды.

Еске алу шарасы кезінде жиналған қаржы Жаңаөзен оқиғасы кезінде зардап шеккендердің отбасына көмек ретінде берілетіні хабарланды
Осы күні Маңғыстау облысы Теңге ауылында да Жаңаөзен құрбандарына арнап ас берілген.

2011 жылғы 16 желтоқсанда Маңғыстау облысындағы Жаңаөзен қаласында бірнеше айға созылған мұнайшылар ереуілі күшпен басылып, полицияның қолынан 16 адам қаза тапқан еді
Ертеңінде жаңаөзендіктерді қолдап осы облыстағы Шетпе стансасының тұрғындары темір жолды бөгемек болған
Шетпедегі толқу кезінде тағы бір адам оққа ұшқан.

Жаңаөзендегі «ӨзенМұнайГаз» компаниясының жұмысшылары жалақыларын көбейтіп, әлеуметтік жеңілдіктер беруді талап етіп келген
«Жаңаөзен ісі» бойынша «өкілетін асыра пайдаланды» деген айыппен жергілікті абақты басшысы, бірнеше полицей, Маңғыстау облысы әкімінің орынбасары, Жаңаөзен қаласы әкімі, мұнай компаниясы менеджерлері және оппозиция өкілі де сотталды.

Жаңаөзен оқиғасына қатысты «айыпты» деп танылған мұнайшыларға 2012 жылғы маусымның 4-і күні үкім шықты
37 мұнайшының үшеуі толық ақталып, бесеуі рақымшылыққа ілінді, 16 сотталушыға шартты жаза кесілсе, 13 адам түрлі мерзімге бас бостандығынан айырылды.

