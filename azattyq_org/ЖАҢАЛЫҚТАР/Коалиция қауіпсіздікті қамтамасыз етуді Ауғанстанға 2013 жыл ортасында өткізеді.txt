
АҚШ президенті Барак Обама НАТО күштерінің Ауғанстандағы қауіпсіздікті қамтамасыз ету міндетін жергілікті үкіметке 2013 жылдың ортасында толық тапсыратынын мәлімдеді
Оның айтуынша, 2014 жылдың соңында елден халықаралық коалиция әскері шығарылған соң, НАТО ауған әскері мен полициясын дайындайды.

Чикагодағы НАТО саммитінің жабылуына орай өткен баспасөз жиынында Обама Ауғанстанда әлі де шешімін таппаған маңызды мәселе көп екенін және Талибанның елдегі "ең күшті жау" екенін айтты.

Барак Обама саммитте Пәкістан президенті Әли Асиф Зардаримен бейресми кездесуде Пәкістанның өз территориясын Ауғанстандағы НАТО күштеріне жүк жеткізуге рұқсат беру мәселесін талқылағанын, бірақ әлі келісімге келмегенін де айтты.

Пәкістан өткен жылдың қарашасында НАТО әскерилері қателесіп әуеден соққы беріп, 24 әскери қызметкері қаза тапқан соң, өз жерінен НАТО күштеріне жүк тасымалдауға рұқсат бермей қойған.

