
Украина парламенті - Жоғарғы Рада жаңадан сайланған ел президенті Петр Порошенконы ұлықтау салтанатын маусымның 7-іне белгіледі.

Парламент жиынына қатысқан 347 депутаттың 300-і осы шешімді қолдап дауыс берді.

25 мамыр күні өткен кезектен тыс президент сайлауында жеңіске жеткен Порошенко парламент отырысында ант қабылдайды.

Украинадағы кезектен тыс президент сайлауының түпкілікті ресми қорытындысы 2 маусым күні жарияланған
Орталық сайлау комиссиясының дерегі бойынша, дауыс беруге қатысқан сайлаушылардың 54.7 пайызы Порошенкоға қолдау білдірген
Оның басты қарсыласы болған экс-премьер Юлия Тимошенкоға сайлаушылардың 13 пайызға жуығы дауыс берген.

Бұған дейін Вашингтон Порошенконы ұлықтау салтанатына АҚШ вице-президенті Джо Байденнің баратынын мәлімдеген.

