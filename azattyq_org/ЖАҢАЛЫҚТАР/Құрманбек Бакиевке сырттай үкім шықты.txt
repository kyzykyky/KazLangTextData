
Қырғызстанның Бішкек қаласы гарнизонының әскери соты экс-президент Құрманбек Бакиев пен оның інісі, мемлекеттік күзет қызметінің бұрынғы басшысы Жаныш Бакиевті сырттай соттады
Олар Бакиев билігі тұсында көз жұмған президент аппаратының жетекшісі Медет Садырқұловтың қазасына қатысы бар деп айыпталып отыр.

Азаттықтың Қырғыз қызметінің хабарлауынша, сот Құрманбек Бакиевті 24 жылға соттап, дүние-мүлкін тәркілеу жөнінде, ал Жаныш Бакиевті өмір бойы бас бостандығынан айыруға үкім шығарған
Бұған қоса, Жаныш Бакиевтің дүние-мүлкі мемлекет пайдасына тәркіленіп, өзі генерал-лейтенант әскери атағынан айырылады.

Құрманбек Бакиев 2010 жылғы сәуірде болған халық толқулары нәтижесінде биліктен қуылған
Кейін оған «қызметін асыра пайдаланды және демонстранттарға оқ атуға бұйрық берді» деген айыптар тағылған еді.

Қазір Құрманбек Бакиев Беларусьте тұрып жатыр
Қырғыз билігі оны қайтаруды бірнеше мәрте сұрағанымен, ресми Минск жауап бермеді.

