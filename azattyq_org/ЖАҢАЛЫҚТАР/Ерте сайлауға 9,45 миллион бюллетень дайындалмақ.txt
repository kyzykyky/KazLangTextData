Орталық сайлау комиссиясы (ОСК) бүгін Қазақстан президентінің кезектен тыс сайлауындағы дауыс беру бюллетені мәтінін бекітті.
«Сайлау бюллетендерінің саны, сайлаушылар тізімдеріне енгізілген сайлаушылардың жалпы санының бір пайызын қоса 9 451 057 дананы құрайды» делінген ресми ақпаратта.
ОСК-ның хабарлауынша, сайлау бюллетендері облыстық, Астана және Алматы қалалық сайлау комиссияларына 2015 жылғы сәуірдің 20-сына дейін жеткізіледі.
ОСК президент сайлауына кандидат ретінде үш үміткерді – биліктегі «Нұр Отан» партиясы ұсынған президент Нұрсұлтан Назарбаев, Қазақстан коммунистік халықтық партиясынан Тұрғын Сыздықов және өзін-өзі ұсынған Қазақстан кәсіподақтары федерациясының төрағасы Әбілғазы Құсайыновты тіркеген.
Кандидаттардың бүгін басталған сайлауалды үгіт-насихат науқаны сайлауға тура бір күн қалғанда тоқтатылады.
Қазақстанда кезектен тыс президент сайлауы сәуірдің 26-сына белгіленген.
