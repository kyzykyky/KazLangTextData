
Ақтау қалалық соты Жаңаөзен қалалық уақытша қамау изоляторының (УҚИ) бұрынғы бастығы 32 жастағы Жеңісбек Теміровті 5 жыл бас бостандығынан айыруға үкім шығарды
Бұл туралы Азаттық тілшісіне сотқа қатысып жатқан "Жаңаөзен-2011" қоғамдық комиссиясының өкілі Жәнібек Қожық хабарлады.

Қожықтың айтуынша, сот Теміровті қылмыстық кодекстің 308 бабының 2 және 4 бөлімдері (билігін немесе қызмет өкілетін асыра пайдалану) бойынша айыпты деп тапқан
Жазасын жалпы режимдегі колонияда өтейді.

Жеңісбек Теміров «2011 жылы 16 желтоқсандағы оқиға кезінде Базарбай Кенжебаевты УҚИ-ге заңсыз қаматты, оны дер кезінде ауруханаға жібермей, Кенжебаев содан көз жұмды» деген айып бойынша биыл 25 қаңтарда жауапқа тартылған
Сот жәбірленуші ретінде қатысқан Базарбай Кенжебаевтың қызы Әсем Кенжебаеваға Теміровтен 1 миллион теңге өндіріп беру туралы да шешім шығарған.

Жәнібек Қожық Әсем Кенжебаева талап еткен 5 миллион теңгенің қалған 4 миллионын өндіруді судья азаматтық сот арқылы қарауға қалдырған.

Судья бұған қоса Жеңісбек Теміровтің дүние мүлкін тәркілеуге үкім еткен.

