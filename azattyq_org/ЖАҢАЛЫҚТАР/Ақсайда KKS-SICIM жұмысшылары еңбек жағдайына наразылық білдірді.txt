7 ақпанда таңертең Батыс Қазақстан облысы Бөрлі ауданы Ақсай қаласындағы KKS-SICIM компаниясының жүздеген жұмысшысы наразылық білдірді
Олар өздерінің айлығы мен жұмыс жағдайына көңілдері толмайтынын айтқан.
- Біз вахталық әдіспен жұмыс істейміз
28 күн жұмыстамыз, 14 күн демаламыз
Жаңақала ауданынан осы Ақсайға 400 шақырым жерден келіп жұмыс істеймін
Бетон құямын, айлығым - 160 мың теңге
Табысым отбасыма мүлдем жетпейді, - дейді есімін атағысы келмеген жұмысшылардың бірі.
Компанияның атқарушы директоры Алтын Кулбаева Азаттыққа наразылықтың болғанын растады
Оның сөзінше, үш сағатқа созылған наразылықтан кейін екі жақ ортақ мәмлеге келген.
- Наразылық білдірген жұмысшылар айлығы мен жұмысына қатысты бұған дейін арызданған жоқ еді
Неліктен бұлай аяқастынан шыққанын білмеймін
Жиналғандар 160-250 мың теңге айлық алады
Әр жұмысшымен жеке сөйлесіп, айлығын көтеретін болып келістік
Жалақы қанша пайызға өсетінін айта алмаймын, коммерциялық құпия, - деді компания өкілі.
Азаттық тілшісімен сөйлескен жұмысшының сөзінше, жұмыс беруші айлықты 50 пайызға дейін көтеруге уәде берген
Қазір компанияның барлық жұмысшысы жұмысқа шықты деп хабарланды.
KKS-SICIM - мұнай және газ саласында қызмет көрсететін компания.
 
​
