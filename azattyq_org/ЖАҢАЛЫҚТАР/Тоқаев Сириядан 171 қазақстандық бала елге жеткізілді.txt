28-31 мамырда Сириядан Қазақстанға 67 әйел, 171 бала жеткізілді
Бұл туралы 31 мамырда Қазақстан президенті Қасым-Жомарт Тоқаев мәлімдеді

Балалар Қазақстан билігінің "Жусан-3" операциясының аясында эвакуацияланған
Олар біраз уақыт оңалту орталығында болады
Ақорданың баспасөз қызметі үш кезеңнен тұрған "Жусан" операциясының аяқталғанын хабарлады

Бұған дейін 9 қаңтарда бұрынғы президент Нұрсұлтан Назарбаев "Жусан-1" арнайы операциясы нәтижесінде Қазақстанның 47 азаматы Сириядан оралғанын мәлімдеген
7 және 9 мамыр күндері "Жусан-2" операциясы аясында Сириядан Қазақстанның 231 азаматы елге жеткізілген
Олардың 159-ы – бала

Қазақстан билігінің дерегінше, Сириядан барлығы 357 қазақстандық бала елге жеткізілген

2018 жылы шілде айында Қазақстанның Ұлттық қауіпсіздік комитеті (ҰҚК) Азаттыққа Сирия мен Иракта соғыс басталғалы Таяу Шығысқа 800-ге тарта қазақстандық кеткенін хабарлаған
Комитет Сирия мен Ирактағы халықаралық террорлық ұйымдарда Қазақстаннан кеткен 120 ер адам, 250-ден астам әйел және 500 бала барын айтқан.
Осыған дейін Азаттықта жарияланған мақалаларда баласы Сирияда қаза болғанын, сонда қалған келіні мен немерелерін Қазақстанға қалай қайтаруды білмей жүргенін айтып бірнеше ата-ана шағымданған.
