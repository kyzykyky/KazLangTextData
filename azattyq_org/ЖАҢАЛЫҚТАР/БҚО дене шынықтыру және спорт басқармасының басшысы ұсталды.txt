Оралда Батыс Қазақстан облыстық дене шынықтыру және спорт басқармасының жетекшісі Тимур Шаяхметов пен осы басқарманың бір бөлімін басқаратын қызметкері Ақжан Ишанов пара алды деген күдікпен ұсталды
Бұл туралы Азаттыққа облыстық прокуратураның баспасөз қызметінен хабарлады.
Коррупцияға қарсы іс-қимыл ұлттық бюросының жергілікті департаменті ұсталған шенеуніктердің үстінен сотқа дейінгі тергеу жүргізіп жатыр.
Дене шынықтыру және спорт басқармасы басшысының қабылдау қызметінде Азаттыққа Шаяхметовтің "сырқаттанып қалғанын" және "жақын уақытта жұмысқа шықпайтынын" айтты.
37 жастағы Тимур Шаяхметовты облыс әкімі Алтай Көлгінов басқарма басшысы етіп биыл тамызда тағайындаған
Шаяхметов бұған дейін халықаралық байланыстар басқармасында, туристік қызметті үйлестіру бөлімінде, мәдениет, ақпарат және спорт министрлігінің спорт инфрақұрырылымы бөлімінде қызмет істеген
Ол 2007-2016 жылдары Астанадағы "Футболдан балалар мен жасөспірімдердің мамандандырылған спорт мектебі" мемлекеттік мекемесінің директоры болған.
Дене шынықтыру және спорт басқармасын Шаяхметовке дейін басқарғандардың бірі - Мүсілім Оңдағанов 2014 жылы "аса ірі көлемде бюджет қаржысын жымқырды" деген айыппен 12 жылға сотталған.
