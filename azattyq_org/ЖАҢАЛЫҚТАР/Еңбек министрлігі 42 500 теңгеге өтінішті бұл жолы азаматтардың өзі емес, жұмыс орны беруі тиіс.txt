Коронавирус індетінің өршуіне байланысты екінші рет енгізілген карантин кезінде табыссыз қалғандар 17 шілдеден бастап бір рет төленетін 42 500 теңгеге өтініш бере алады
Бірақ бұл жолы өтінішті азаматтардың өзі емес, жұмыс берушілер береді
Бұл туралы орталық коммуникациялар қызметіндегі брифингте еңбек және халықты әлеуметтік қорғау министрі Біржан Нұрымбетов хабарлады.
Министрдің айтуынша алдағы екі күнде әлеуметтік жәрдемақыны төлеудің механизмдері пысықталады
Нұрымбетов бәрі ойдағыдай болса, бейсенбі, 16 шілде күні жәрдемақыны тағайындау ережесі жарияланатынын, азаматтар жұмадан бастап өтініш бере алатынын айтты
Құжаттар дүйсенбі, 20 шілдеден бастап қаралады.
No media source currently available
Бұл жолы жәрдемақы алу үшін әлеуметтік төлем (Бірыңғай жинақ төлем, жеке кәсіпкер ретінде салық) төлеу міндетті емес.
“42 500 теңге төтенше жағдай кезіндегі ереже бойынша табысынан айырылған азаматтарға, оның ішінде, жалдамалы қызметкерлер мен өзін-өзі жұмыспен қамтыған азаматтарға беріледі” деді министр.
Нұрымбетов ең төменгі жалақы саналатын 42 500 теңгенің аз қаражат екенін мойындады.
2 шілде күні Қазақстанда екінші рет карантин шектеулері енгізілетіні белгілі болғанда, вице-премьер Ералы Тоғжанов “[42500 теңге] төтенше жағдай режимімен байланысты болды
Төтенше жағдай режимі тоқтатылды, енді оны төлеуге ешқандай негіз жоқ” деген болатын
Бастапқыда 5 шілдеден бастап екі аптаға созылатын карантин бүгін, 14 шілде күні 2 тамызға дейін ұзартылып, толық бір айды қамтитын болды
Карантиннің ұзартылатынын жария еткен премьер-министр Асқар Мамин төтенше жағдай жарияланбаса да, шектеуге байланысты қызметі шектелген азаматтарға 42 500 теңге көлеміндегі бір реттік көмек берілетінін айтты.
Брифинг барысында Азаттық вице-премьер мен премьер сөзі арасындағы қайшылық барын айтып, министр Нұрымбетовке сауал жолдады.
Министр Тоғжановтың мәлімдемесін растап, заң бойынша бір реттік әлеуметтік жәрдемақының тек төтенше жағдайда берілетінін, ал бұл жолғысы президенттің саяси шешімі екенін айтты.
 
