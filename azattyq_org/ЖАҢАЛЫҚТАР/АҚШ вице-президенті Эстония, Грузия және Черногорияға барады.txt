АҚШ вице-президенті Майк Пенс Ресейдің саясатына байланысты алаңдаушылық танытып отырған үш елге сапарын жексенбі күні Эстониядан бастамақшы
Ақ үйдің хабарлауынша, Пенс Таллинге шілденің 30-ында келеді, одан соң Грузия мен Черногорияға барады.
АҚШ әкімшілігінің лауазымды тұлғаларының айтуынша, Пенстің сапары президент Дональд Трамптың шілденің басында Еуропаға сапарының жалғасы ретінде болмақ
Бұған дейін Трамп НАТО-ға қолдау білдіру үшін Польша мен Германияға барған, сонымен бірге ол Мәскеумен қарым-қатынасты жақсарту мақсатында Ресей президенті Владимир Путинмен кездескен.
Трамп шілденің 6-сы күні Варшавада сөйлеген сөзінде АҚШ НАТО ұйымы бойынша одақтастары алдындағы міндетіне адалдығынан айнымайтыны туралы мәлімдеп, Ресейдің көршілеріне қатысты іс-әрекетін сынаған.
Эстония мен Черногория НАТО-ға мүше, ал Грузия Солтүстікатлантикалық альянсқа қосылуға үмітті
Пенс сондай-ақ осы елдердегі АҚШ инвестициясы мен саудасына қолдау білдіріп, құқықтық мемлекет, сөз бостандығы, діни төзімділіктің маңызын атап өтпек
Эстонияда Пенс премьер-министр Юрий Ратаспен, сонымен қатар Латвия және Литва жетекшілерімен кездеседі.
Тбилисиге шілденің 31-і күні баратын Пенс Кавказ елдерінің егемендігі мен территориялық тұтастығына АҚШ-тың қолдауын білдіреді
2008 жылы Ресей армиясы Грузияға басып кіріп, осы елдің сепаратистік екі аймағы - Оңтүстік Осетия мен Абхазияға бақылау орнатқаны мәлім.
Шілденің 27-і күні Грузия президенті Георгий Маргелашвили Пенстің сапары АҚШ-тың Грузияға қолдауын көрсетеді деп мәлімдеген
Маргелашвили грузин армиясы шілденің 30-ында АҚШ және өзге де серіктес елдермен бірлескен әскери жаттығулар бастайтыны туралы хабарлаған
Пенс Грузиядағы АҚШ әскерилерімен кездеседі деп жоспарланған.
"Вице-президенттің қатысуы әңгіме әскери жаттығулар туралы ғана емес, сонымен бірге біздің құндылықтарымызды, сыртқы саясаттағы мақсаттарымызды біріктіретінімізді және бірге екенімізді паш етеді", - деген Маргелашвили.
Сапарының соңында АҚШ вице-президенті НАТО құрамына биылғы маусымда жаңадан қабылданған Черногорияға барады
Ол тамыздың 2-і күні Подгорицада Адриатикалық хартия саммитіне қатысады
Пенс АҚШ-тың Батыс Балкан елдеріне қолдауын білдіріп, аймақта саяси реформалар мен заң үстемдігі қажеттігін атап өтпек
Саммитке Албания, Босния мен Герцеговина, Хорватия, Косово, Македония, Сербия мен Словения жетекшілері де қатыспақшы.
