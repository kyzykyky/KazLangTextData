1 маусымда белсенді Дулат Ағаділдің анасы мен бірнеше белсенді Қазақстан президентінің әкімшілігі мен прокуратураға барып, оның өлімін қайта тергеу туралы арыз тапсырды
Қазақстан бас прокуратурасы 29 мамырда Ағаділдің өліміне қатысты қозғалған істе "қылмыстық құрам жоқ" деп тоқтатқан

Белсендінің анасы Гүлбараш Жолмұхамбетова Азаттыққа Қазақстан президенті Қасым-Жомарт Тоқаевтың әкімшілік кеңсесіне әлеуметтік желіде жолдаған үндеуін және президенттің қабылдауын сұраған хатын ресми түрде тапсырғанын айтты.
- Мен президент Қасым-Жомарт Тоқаев баламның өліміне қатысты алдын ала пікір айту арқылы тергеуді басқа жаққа бұрды деп санаймын
Бұл ойымды 31 мамыр саяси құғын-сүргін құрбандары күніне ашық хат етіп әлеуметтік желіде арнайы жарияладым
Себебі ұлым Дулат Ағаділді де сол саяси қуғынның құрбаны деп есептеймін
Сондықтан президентпен жүздескім келеді, - деді Жолмұхамбетова.
Бұдан бөлек Жолмұхамбетова белсендінің өлер алдындағы сәті бейнелеген видеоны беруді және "оның өліміне кінәлі санайтын құқық қорғау органдары қызметкерлерін жауап алып, прокуратураның әрекетсіздігіне шара қолдануды сұраған" арыз өткізді.
Ол адвокаты Ғалым Нұрпейісовпен бірге Нұр-Сұлтан қалалық прокуратурасы "қылмыс құрамы жоқ" санап тоқтатқан істі қайта ашуды талап етіп, прокуратура шешіміне шағымданатынын да айтты.
Азаттық Дулат Ағаділдің туыстарының арызы туралы бас прокуратураға бірнеше мәрте хабарласқан, бірақ жауап болмады.
