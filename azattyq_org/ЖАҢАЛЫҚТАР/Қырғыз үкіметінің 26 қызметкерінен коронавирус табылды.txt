Қырғызстанда үкіметтің 26 қызметкеріне коронавирус жұққан
Бұл туралы 27 маусымда үкіметтің баспасөз қызметі хабарлады

Ақпаратқа қарағанда вирус анықталғандардың арасында премьер-министрдің кеңесшісі Артем Новиков және оның көмекшісі бар

Қызметкерлер санитарлық-эпидемиологиялық алгоритмге сәйкес, үй карантинінде жатыр
Олармен байланыста болған үкімет аппаратының жетекшісі Таалайбек Темиралиев те оқшауланған
Үкімет аппаратындағы қызметкерлердің басым бөлігі қашықтан істеп жатыр

Бұған дейін президент аппаратының жетекшісі Досалы Есеналиев, сыртқы саясат бөлімінің басшысы Данияр Сыдыков бастаған 17 қызметкердің COVID-19 ауруына шалдыққаны хабарланған еді
Осы апта ортасында Мәскеуге президент Сооронбай Жээнбековпен бірге ұшқан Сыдыков және тағы бір қызметкерден вирус табылғаннан кейін Жээнбеков Жеңіс парадына қатыспаған
Ресми мәлімет бойынша, Жээнбеков тестен екі рет өтіп, екеуі де президентке коронавирус жұқпағанын көрсеткен

Осыған дейін Жогорку Кеңестің төрт депутатына да вирус жұққаны белгілі болған еді

Денсаулық сақтау министрлігінің 27 маусым күнгі мәліметі бойынша, Қырғызстанда өткен тәулікте 309 адамнан коронавирус анықталып, наурыз айынан бергі ең жоғары көрсеткіш болып қалған

26 маусымда вирустан 3 адам қайтыс болған, елде COVID-19-дан қайтыс болғандар саны 46-ға жетті
Барлығы 4513 адамнан коронавирус анықталған, олардың 2212-і жазылған

