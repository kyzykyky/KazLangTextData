
Халықаралық бокс федерациясы (АІВА) Алматыда әуесқойлар арасында өткен әлем чемпионатынан кейін боксшылар рейтингісін жаңартты
Жаңа рейтингте төрт қазақ боксшысы бірінші орында тұр.

49 килограмға дейінгі салмақта әлем чемпионы атанған Біржан Жақып сегіз саты жоғарылап, бірінші орынға шықты.

Алматыдағы чемпионатта 69 килограмм салмақ дәрежесі бойынша жеңіске жеткен Данияр Елеусінов бесінші орыннан біріншіге көтерілді.

75 килограмм салмақ дәрежесі бойынша әлем жеңімпазы Жәнібек Әлімханұлы сегізінші сатыдан біріншіге жоғарылады.

Әлем чемпионатында 81 килограмдық салмақта күміс медаль алған Әділбек Ниязымбетов те - бірінші орында
Ол әлемдік жарысқа дейін рейтингте екінші орында тұрған еді.

Сонымен бірге, 64 килограмда әлем чемпионы атағын жеңіп алған Мерей Ақшалов жеті саты жоғарылап, қазір екінші орында тұр.

91 килограмнан жоғары салмақта әлем чемпионатының күміс жүлдегері Иван Дычко да екінші орынға шықты
Ол бұған дейін төртінші сатыда тұрған еді.

Ал әлем чемпионатында 60 килограмм салмақ дәрежесінде қола медаль алған Берік Әбдірахманов үшінші (ол он саты жоғарылаған), 56 килограмм салмақ дәрежесінде қола жүлде алған Қайрат Ералиев жетінші орында (ол 19 саты жоғарылады) тұр.

