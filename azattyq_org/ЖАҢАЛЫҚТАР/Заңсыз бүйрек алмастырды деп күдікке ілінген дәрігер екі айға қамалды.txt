"Заңсыз бүйрек алмастырды" деп күдікке ілінген Шымкенттегі №1 қалалық клиникалық ауруханасының бас дәрігері Абылай Донбай екі айға қамалды
Бұл туралы 21 қараша күні Азаттыққа Нұр-Сұлтан қалалық сотының өкілі Ботагөз Баянова айтты.
Ботагөз Баянованың айтуынша, 20 қарашада Нұр-Сұлтан қаласының мамандандырылған ауданаралық тергеу соты күдікті Абылай Донбайды екі ай мерзімге қамау туралы қаулы шығарған
Қаулы әзірге заңды күшіне енбеген

19 қарашада ішкі істер министрлігі Абылай Донбайдың үстінен Қылмыстық кодекстің "Трансұлттық қылмыстық топ жұмысына араласу" және "Адам мүшелерін заңсыз саудалау" бабы бойынша қылмыстық іс қозғалғанын хабарлаған
Ведомство Абылай Донбайдың бүйрек алмастыру операцияларын қомақты қаржыға заңсыз жасағанын мәлімдеген.
Шымкент қалалық денсаулық сақтау басқармасы баспасөз қызметінің дерегінше, Абылай Донбай 2019 жылдың наурыз айында Шымкенттегі №1 қалалық клиникалық ауруханасының бас дәрігері қызметіне тағайындалған.
Басқарма дерегінше, Шымкентте 2013 жылдан бері дәрігерлер бүйрек алмастыру операциясын жасай басталған
2014 жылдан бастап қазірге дейін 106 бүйрек алмастырылған
Қазіргі уақытта төрт науқас туыстарының бүйрегін трансплантациялауға дайындалып жатыр
Бірақ Шымкент қалалық қоғамдық денсаулық сақтау департаменті органдар мен тіндерді трансплантациялауға санаулы дәрігерге ғана рұқсат берген.
Оқи отырыңыз: Шымкентте дәрігер "заңсыз бүйрек алмастырды" деген күдікке ілінді 
Қазақстан заңына сай, қазақстандықтардың шетелдіктерге орган беруіне тыйым салынған
Қазақстан азаматы тек қазақстандықтарға орган бере алады.
