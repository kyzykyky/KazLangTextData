Парламент мәжілісі міндетті медициналық сақтандыруды енгізуді 2020 жылға дейін жылжытуды қарастыратын, сенаттың салық салу мәселелері бойынша заң кейбір заңдарға өзгерістер енгізу жобасына жасаған бірер ескертпесін мақұлдады деп хабарлайды Азаттық тілшісі.
Бұған дейін парламент мәжілісі комитетінде сөйлеген денсаулық сақтау вице-министрі Ләззат Ақтаева міндетті медициналық сақтандыру жүйесіне қатысатын азаматтарға медициналық көмек көрсетуді 2020 жылдың 1 қаңтарынан бастауды ұсынатынын айтқан
Оның сөзінше, министрлік жеке тұлғалар, жалдамалы жұмысшылар, өзін-өзі жұмыспен қамтығандар, оның ішінде жеке кәсіпкерлер мен оларға теңестірілгендерге және мемлекеттің жеңілдігі бар азаматтарға міндетті медициналық сақтандыру жарнасын төлеуін де 2020 жылдың 1 қаңтарынан бастауды ұсынады.
Ләззат Ақтаева бұған қоса азаматтық-құқықтық сипаттағы келісім бойынша табыс табатын жеке тұлғалардың табысынан жарна көлемін 5 пайыздан 1 пайызға дейін төмендету, ал жұмыс берушілердің жұмысшыларға 2018-2019 жылдары 1,5 пайыз көлемінде аудара беруі де ұсынылып отырғанын жеткізді.
Қазақстанда жұмыс берушілер мен жеке кәсіпкерлер шілденің 1-інен бастап міндетті әлеуметтік медициналық сақтандыру қорына жарна аудара бастаған
Қолданыстағы заң бойынша, жұмыс беруші ай сайын жұмыскердің жалақысынан 1 пайыз мөлшерінде, бірақ 3668, 9 теңгеден жоғары емес аударым жасауға, жеке кәсіпкерлер мен оларға теңестірілген тұлғалар – жеке қорғаушылар мен нотариустар, кәсіби медиаторлар айлық жалақысынан 5 пайыз немесе 2445, 9 теңге төлеуге тиіс.
