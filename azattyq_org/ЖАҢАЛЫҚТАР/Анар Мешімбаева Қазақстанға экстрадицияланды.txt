
Қазақстанның статистика жөніндегі агенттігінің бұрынғы басшысы Анар Мешімбаева Ресейден Қазақстанға экстрадицияланды
Сенбі күні ол ұшақпен Астана әуежайына жеткізілді деп хабарлады Қазақстан бас прокуратурасының баспасөз қызметі.

Мешімбаеваны 2013 жылы 6 ақпанда Ресей құқық орындары Қазақстанның сұратуы бойынша Мәскеуде тұтқындағаны хабарланған еді
Оған дейін, 2012 жылы сәуірде парламентте сөйлеген Қазақстан бас прокурорының бірінші орынбасары Иоган Меркель «Анар Мешімбаева Біріккен араб әмірліктері аумағында жасырынып жүр» деп мәлімдеген.

2010 жылы қаңтарда Қазақстанның экономикалық қылмысқа және сыбайлас жемқорлыққа қарсы күрес агенттігі (қаржы полициясы) «2009 жылдың ақпан және наурыз айларында жүргізілген халық санағы кезінде бюджет қаржысын жымқырған» деген айып бойынша Мешімбаеваның үстінен іс қозғап, прокуратура оған іздеу жариялаған

Анар Мешімбаева 2009 жылы күзде халық санағына қатысты дау туындаған соң Қазақстанның статистика жөніндегі агенттігінің төрайымы қызметінен отставкаға кеткен болатын.

Прокуратураның ақпараты бойынша, қазір Анар Мешімбаева Астана қаласы ішкі істер департаментінің уақытша ұстау абақтысына қамалған.

