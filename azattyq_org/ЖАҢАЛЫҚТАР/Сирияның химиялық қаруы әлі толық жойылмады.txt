
Сирияның химиялық қаруын жою процесіне жетекшілік ететін арнайы миссия басшысы Зигрид Каагтың айтуынша, Сирияда мәлім болған химиялық қарудың әлі сегіз пайызы қалып қойған
Дамаск химиялық улы заттарды белгіленген мерзімі - 27 сәуірде толық тапсыра алмады.

Дамаскіде өткен баспасөз жиынында Химиялық қаруға тыйым салу жөніндегі халықаралық ұйым өкілі Зигрид Кааг тараптар соңғы мерзім - 30 маусымға дейін қалған сегіз пайыз химиялық қару-жарақты түгелдей жояды деген сенім білдірді.

Сирия үкіметі өткен жылы тамызда Дамаск маңында химиялық қарудан жасалған шабуылдан жүздеген адам мерт болған соң АҚШ-тың әскери қысымымен өзінің химиялық арсеналын тапсыруға мәжбүр болған.

Сирия белсенділері мен көптеген елдер химиялық шабуылды Сирия үкіметі жасады деп санайды, бірақ Дамаск шабуылға қатысы барын жоққа шығарады.

