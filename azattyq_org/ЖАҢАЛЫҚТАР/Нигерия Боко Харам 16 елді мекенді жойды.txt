Нигерияның солтүстік-шығысында "Боко Харам" экстремистік тобының содырлары соңғы үш күнде ондаған адамды өлтіріп, 16 елді мекенді жермен-жексен етті.
Жергілікті билік өкілдерінің хабарлауынша, Бага, Дорон-Бага, Миле-4 және Миле-3, Куайен-Курос және Бундурам сияқты қалалар мен елді мекендер жойылған.
Борно штатындағы кәсіподақ жетекшілерінің бірінің сөзінше, жергілікті жүздеген тұрғын содырлардан бас сауғалап Чад көліндегі аралдарға қашқан.
Өткен сенбіде "Боко Харам" содырлары Бага штатында әскери база мен Африка құрлықтық біріккен күштерінің штабын басып алған еді.
Нигерия билігі мен армиясы соңғы жарты жылда елдің солтүстік-шығысында жиырмаға жуық елді мекенді басып алған экстремистерге тойтарыс бере алмай отыр.
"Боко Харам" экстремистік тобы Нигерияда "ислам мемлекетін" құру үшін бес жыл бойы қарулы шабуылдар жасап келеді
Осы уақытқа дейін бұл топ мыңдаған адамды өлтіріп, жүздеген адамды кепілге алды.
