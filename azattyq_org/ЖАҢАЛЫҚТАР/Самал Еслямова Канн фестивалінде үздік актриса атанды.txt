Режиссер Сергей Дворцевойдың "Айка" фильмінде бас кейіпкерді сомдаған қазақстандық актриса Самал Еслямова "Үздік әйел рөлі" номинациясының жеңімпазы атанды
Францияда өткен Канн кинофестивалі мамырдың 19-ы күні кешке аяқталды
Жабылу рәсімінде байқаудың негізгі бөлігінің жеңімпаздары жарияланды.
Петропавлда туып-өскен Самал Еслямова Ресей астанасындағы театр өнері академиясының (ГИТИС) режиссерлік факультетін тәмамдаған, қазір Мәскеуде тұрады
"Айка" фильміне дейін ол Сергей Дворцевойдың "Қызғалдақ" фильміне түскен
Бұл фильм бірнеше халықаралық кино байқауының жүлделерін, соның ішінде 2008 жылғы Канн кинофестивалінің "Ерекше көзқарас" байқауы сыйлығын иеленген.
"Айка" – Мәскеуде босанған баласын перзентханаға тастап кеткен қырғызстандық мигрант қыз туралы драма
Мәскеуде заңсыз жұмыс істеп жүрген қыздың аяғы ауыр болып қалады, ол дүниеге әкелген сәбиін перзентханада қалдыруды ұйғарады
Бірақ кейін аналық сезімі жеңген Айка тастап кеткен ұлын іздей бастайды.
"Айка" фильмін түсіруге қатысқан төрт елдің арасында Қазақстан да бар
Баспасөз құралдары Сергей Дворцевойды ресейлік кинорежиссер ретінде сипаттайды, әйткенмен Канн фестивалінде "Айка" фильмі қазақстандық туынды ретінде таныстырылды
Шымкент қаласының тумасы Сергей Дворцевой 1990 жылы Мәскеуге қоныс аударғанға дейін ұзақ уақыт Қазақстанда тұрған.
"Айка" фильмі Канн кинофестивалі аяқталар қарсаңда – мамырдың 18-і күні көрсетілді
Көрсетілімнен кейін өткен баспасөз мәслихатында Сергей Дворцевой актриса Самал Еслямова сомдаған рөлдің аса күрделі болғанын айтты
"Оған әр секунд сайын қасірет шеккен адамды ойнауға тура келді" деді режиссер.
71-мәрте өткізілген Канн кинофестиваліне Қазақстаннан тағы бірнеше фильм қатысты
"Ерекше көзқарас" бағдарламасында режиссер Әділхан Ержановтың "Әлемнің ерке енжарлығы" фильмі көрсетілді
Сонымен бірге кино байқауына Венера Қайыржанованың "Жасырынбақ", Берік Жахановтың "Асан", Алма Баймұратованың "Pearl", Әсел Аушакимованың "Жаңалықтар" және Жаннат Алшанованың "Маусым соңы" фильмдері қатысты
Ал Ольга Коротько түсірген "Жай ғана қыс" фильмі Тәуелсіз кино және оны тарату ассоциациясы бағдарламасында көрермен назарына ұсынылды
Бұл фильмдердің ешбірі жүлде алмағанымен, жүздеген шығарманың арасынан іріктелгендері ғана қатысатын Канн кинофестивалінде көрсетілуі үлкен жетістік дейді сарапшылар.
