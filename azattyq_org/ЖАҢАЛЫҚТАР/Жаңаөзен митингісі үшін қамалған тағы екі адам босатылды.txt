
8 сәуір күні кешке Алматыдағы Жаңаөзен оқиғасының 100 күндігіне арналған митингіге қатысқаны үшін 15 күнге қамалған суретші Қанат Ибрагимов пен белсенді Қайрат Ердібаев босатылды.

Азаттық радиосының тілшісіне Қанат Ибрагимов:

- 1986-шы жылдан 26 жыл өткеннен кейін өзімнің азаматтық ұстанымымды білдіре алғаныма разымын
Мен өзімнің дұрыс жолда екендігіме сенімдімін
Әділдік пен гуманизм міндетті түрде жеңіп шығатындығына сенемін, - деді.

Ибрагимов 28 наурызда Алматыдағы Жаңаөзен оқиғасының 100 күндігіне арналған митингіні жүргізген болатын
Сол күні кешке оны полиция алып кетіп, сот 373-баптың негізінде 15 тәулікке қамау туралы шешім шығарған
Белсенді бұл шешімге наразылық ретінде абақтыда аштық жариялағанын мәлімдеген болатын.

- Денсаулығым жақсы, тек аздап салмақ жоғалтқаным болмаса, - деді Ибрагимов.

Осы күні түсте босап шыққан қоғам белсендісі Қайрат Ердібаев өзінің саяси көзқарасы еш өзгермегендігін айтады.

Жексенбі күні Азаттық тілшісімен сөйлескен Ердібаев:

- Бүгінгі саяси жүйе өзгермей мен де көзқарасымды өзгертпеймін
Егер жағдай осылай бола берсе, бұл жақсылықпен бітпейді
Себебі биліктің өзі халықты орға итеріп жатыр
Бұл жағдайда қоян да, тышқан да өз-өзін қорғайды
Жоқ дегенде тырнай біледі, тістей біледі
Оған қарағанда біз адамбыз, біз халықпыз! - деді.

28 наурызда Алматының мамандандырылған ауданаралық соты Қайрат Ердібаевты Алматыда өткен «митингіні ұйымдастырушы» деп танып, 373-баптың 3-ші тармағы бойынша 15 тәулікке қамау туралы шешім шығарған еді.

