1 тамызда Алматының Алмалы аудандық соты судьясы Дәулет Аркинов Алматы тұрғыны Руслан Қожахметтің қытайлық "Синопек Қазақстан" халықаралық сервистік компаниясына" түсірген шағымын ішінара қанағаттандырды
Сот Қожахметті жұмыстан босату туралы бұйрықты заңсыз деп тауып, компанияға оны бұрынғы лауазымы - компания директорының өндіріс бойынша орынбасары етіп қайта орналастыруды міндеттеген.
Ал шағым берушінің өзінің ар-намысын қорғау және моральдық шығын ретінде 1 миллион теңге өтеп беру туралы талабын қанағаттандырудан сот бас тартқан.
Руслан Қожахметтің Азаттыққа айтуынша, ол сот шешіміне жартылай қанағаттанған
Бірақ ол Алмалы аудандық сотының шағымның бір бөлігін қанағаттандырудан бас тартуын негізсіз деп, шешімге апелляциялық шағым беретінін айтады.
Қытайлық компанияның мүддесін қорғайтын адвокат Илья Григоренконың сөзінше, сот қаулысына шағым беру туралы шешім компания басшылығы онымен мұқият танысқаннан соң қабылданады.
Бұған дейін Руслан Қожахмет компания өзін жеке ұстанымына бола жұмыстан шығарып жібергенін мәлімдеген.
