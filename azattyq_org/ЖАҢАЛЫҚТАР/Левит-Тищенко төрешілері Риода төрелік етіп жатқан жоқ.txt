Рио олимпиадасында бокстан 91 килограмм салмақта қазақстандық Василий Левит пен ресейлік Евгений Тищенко арасындағы финалда төрелік еткен үш төреші 16-18 тамыз аралығында өткен 30 астам кездесуде бір де бір мәрте төрелік еткен жоқ.
Риода жүрген Азаттық тілшісінің хабарлауынша, Херардо Погги (Аргентина), Майкл Галлахер (Ирландия) және Хейра Якуб Сиди (Алжир) соңғы үш күнде өткен кездесулерде жұмыс істеген төрешілер қатарына енбеген

15 тамызда өткен финалда төрешілер шешімімен ресейлік Тищенко Қазақстан боксшысы Василий Левитті жеңген
Финалдан соң жанкүйерлер, халықаралық басылымдар мен бокс сарапшылары төрешілер шешіміне наразы болып, дау туған
Олар финалда Левит айқын жеңгенін айтып, төрешілер шешімі қате болғанын сынаған

Ал кейін Халықаралық әуесқой бокс федерациясы (AIBA) Рио олимпиадасында өткен 239 кездесуді cараптап, кейбір нәтижелердің талапқа сай болмағанын мәлімдеген
Ұйым кейбір төрешілердің олимпиадада төрелік ету құқығынан айырылғанын, бірақ кездесу нәтижелері өзгермейтінін де хабарлады
Бірақ ресми мәлімдемеде қай төрешілердің жарыстан шеттетілгені айтылмаған еді.
