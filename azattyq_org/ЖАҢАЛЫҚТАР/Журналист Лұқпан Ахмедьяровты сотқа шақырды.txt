"Уральская неделья" газетінің журналисі Лұқпан Ахмедьяровты бүгін Орал қалалық әкімшілік сотына шақырды деп хабарлайды Азаттық тілшісі
Кеше журналисті қалалық сот актілерін орындау департаментіне әкімшілік хаттама толтыру үшін шақырған
Хаттама толтыруға Батыс Қазақстан облыстық ішкі саясат басқармасының бұрынғы бастығы, 2012 жылы журналисті сот арқылы бес миллион теңге өндіріп беруге міндеттеген Тілекқабыл Имашевтың шағымы себеп болған.
Лұқпан Ахмедьяров міндеттелген ақшаны ай сайын төлеп тұрғанын, бірақ соңғы екі айда қаржылық жағдайының қиындауына байланысты төлей алмағанын айтады
Оның сөзіне қарағанда, сот орындаушысы Кәмшат Дәулетова журналистен жеке бас куәлігін алып қойып, өзін департаментке келуді сұраған
Бірақ журналист департаментке барғанында Дәулетова жұмыс орнында болмаған.
Лұқпан Ахмедьяров өзін әкімшілік сотқа шақыруды бүгін таңертең Атырауға бару жоспарымен байланыстырады
Атырауда бүгін таңертең жергілікті белсенділер Макс Боқаев пен Талғат Аянның ісі бойынша сот басталуы керек
Атырауда сәуірде болған "жер мәселесі бойынша" митингіден соң белсенділерді "билікті басып алмақ болды" деп айыптап, төрт айға қамаған
Ахмедьяров осы соттан хабар таратпақ болғанын айтады
Бірақ ережеге сай журналисті жеке басын куәландыратын құжатсыз сотқа кіргізбейді.
