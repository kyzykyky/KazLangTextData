"Астана" велокомандасы Халықаралық велоспорт одағының (UCI) бұл велокоманданы әлемдік турларға қатысу лицензиясынан айыру жөнінде лицензиялық комитетке жолдаған хатымен танысқанын мәлімдеді.
Бүгін таратқан команданың ресми мәлімдемесінде "клуб өз заңгерлерімен кеңесіп, лицензиялық комитет алдында түсінік беру үшін құжаттар дайындайтынын" және Лозаннадағы халықаралық арбитраждық сотқа шағымдануға да мүмкіндіктері бар екенін жазған.
UCI жұма күні Лозанна университеті спорт ғылымы институтының (ISSUL) "Астана" клубындағы антидопинг ережесі және команданы басқару жүйесіне қатысты жүргізген тексеруінен кейін команданы лицензиясынан айыруға ұсыныс жасаған.
Егер "Астана" командасы 2015 жылғы жарыстарға қатысу лицензиясынан айырылса, "Тур де Франс", "Джиро д'Италия", "Вуэльта" сияқты халықаралық жарыстарға бара алмайды.
2014 жылы "Астана" командасының мүшелері - ағайынды Максим және Валентин Иглинскийлер допингпен ұсталған еді
​"Астана" командасы жанындағы Astana Continental Team жас велоспортшылар клубының мүшелері Артур Федосеев, Виктор Окишев пен Илья Давиденок те допинг қолданды деген айыппен команда құрамынан шығарылған.
