Еуропа кеңесі төрағасы Дональд Туск Еуропа Одағының (ЕО) ақпанның 12-сінде өтетін саммитінде Париждегі шабуылдан кейінгі антитеррорлық шаралар жайы да талқыланатынын мәлімдеді.
Латвия астанасы Ригада сөйлеген Туск ЕО-ның келесі саммитінде Париждегі "тағылық шабуылдан" кейінгі қауіп-қатерге жауап қайтару шаралары кеңінен талқыланғанын қалайтынын айтқан.
Қаңтардың 7-сінде Парижде Charlie Hebdo сатиралық журналы редакциясына автоматпен қаруланған үш адам шабуыл жасап, 12 адам мерт болған, 11 адам жараланған.
Франция прокурорының мәлімдеуінше, қарулы адамдар шабуыл кезінде журналдың Мұхаммед пайғамбарды карикатуралағанына "кек қайтарғанын" айтып айқайлаған.
