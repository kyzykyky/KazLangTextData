
Ливия жалпы ұлттық конгресінің төрағасы Мұхаммед Магариф соңғы күндері елде суфилердің қасиетті орындарын ойрандағандардың ісін айыптап, оларды жауапқа тартуға шақырды.

«Мұндай өрескел іс-әрекеттер біздің дінімізге, салт-дәстүріміз бен заңымызға қайшы келеді
Мұны істегендер қылмыстық жауапқа тартылуы тиіс» деп мәлімдеді Мұхаммед Магариф.

Ливияда радикалдық исламшыл топтың өкілдері сенбі күні Триполидегі әл-Шааб әл-Дахман мешітін техниканың көмегімен қиратқан
Куәгерлердің айтуынша, полиция бұл оқиғаны сырттай ғана бақылап тұрған.

Жұма күні Триполиден 160 шақырымдай жердегі Злитан қаласында белгісіз біреулер Әбдісалам әл-Асмар шейхтың мешітін де қиратып, кітапханадағы діни кітаптарды өртеп, есімдері жұртшылыққа белгілі суфилердің зираттарын бүлдірген еді.

