Қазақстан тарабы допинг дауына ілінген шаңғышы Алексей Полторанинмен тілдесе алмай отыр
Бұл туралы 4 наурызда Қазақстан сыртқы істер министрінің орынбасары Ержан Ашықбаев Tengrinews.kz ақпарат агенттігіне хабарлаған

"Полторанин бізбен байланысқа шықпай отыр
Ол Австриядағы консулмен де кездеспеген" деді министрлік өкілі.
1 наурызда Халықаралық шаңғы спорты федерациясы (FIS) Полторанин және екі эстониялық, екі австриялық спортшыға қатысты тергеу бастап, оларды жарыстардан уақытша шеттеткен

28 ақпанда австриялық басылымдар "Полторанин допинг қолданғанын мойындады" деген ақпарат таратқан

"Халықаралық шаңғы федерациясының ұстанымымен келіспеуге негіз жоқ
Спортшылар да "мойындау" туралы ақпаратты жоққа шығармады" деді Ашықбаев

27 ақпанда Австрияның Зефеельд қалашығында австриялық және германиялық полицейлер допингке қарсы арнайы рейд жүргізіп, бір қазақстандық, екі австриялық және екі эстониялық шаңғышыны ұстаған
Оларға "допинг ережесін бұзды" деген айып тағылған
28 ақпанда Қазақстан шаңғы федерациясы қазақстандық шаңғышы Алексей Полтораниннің ұсталғанын растаған.
Австрия полициясының офицері Дитер Чефан халықаралық ақпарат агенттіктеріне бір спортшыны арнайы аппаратпен қан құйып жатқан жерінен ұстағандарын айтқан.
Қазақстандық шаңғышы Алексей Полтаранин 2013 жылы Италияда өткен әлем чемпионатында 50 шақырымға классикалық әдіспен жүгіруде және командалық спринт жарысында қола медаль алған
Әлем кубогы кезеңдерінде оннан астам алтын иеленген
2011 жылы Алматы мен Астанада өткен Азия ойындарының төрт дүркін чемпионы
2006, 2010, 2014, 2018 жылғы олимпиада ойындарына қатысқан.
Алексей Полтаранин – Қазақстанда ерекше қамқорлықтағы спортшылардың бірі
Халықаралық жарыстарда көп үміт күттіретін, жүлде алуға мүмкіндігі мол спортшы ретінде ол ұлттық құрамадан жеке, арнайы бағдарламамен жаттығады
Бірнеше жыл бойы эстониялық бапкер Мати Алавер Полторанинді 2018 жылғы Пхенчхан олимпиадасына жеке дайындаған.
