Түркістан облысы Арыс қаласындағы әскери қоймадағы жарылыс кезінде жараланған үш адамның бірі сегіз жасар Аян Ерболұлы ауруханада қайтыс болды
Бұл туралы Азаттыққа баланың әкесі Ербол Шәріпбеков хабарлады.
Бүгінге дейін Нұр-Сұлтан қалалық № 2 балалар ауруханасының жан сақтау бөлімінде жатқан баланың дәрігері Айдын Нұртасұлының сөзінше, Аянның жүрегі 2 тамызда таңертең тоқтаған.
24 маусымда Арыстағы әскери қару-жарақ қоймасында жарылыс болып, адамдарды эвакуациялап жатқан кезде 8 жасар Аян Ерболұлын көлік қағып кетіп, басы жарақаттанған еді
Бүлдіршінді 28 маусымда санавиациямен Нұр-Сұлтан қаласына шұғыл жеткізген
Дәрігерлер балаға операция жасап, шетелден мамандар шақыртылған.
Әкесі Ербол Шәріпбековтің сөзінше, үйдің кенжесі Аян зерек әрі пысық бала болған
Бұған дейін Азаттыққа берген сұқбатында Ербол Шәріпбеков Арыс қаласындағы жедел жәрдемнің ұлына дер кезінде көмек көрсетпегенін айтқан.
Аян Ерболұлы - Арыстағы әскери қоймадағы жарылыс салдарынан өмірі қиылған төртінші адам
Бұған дейін Қазақстан денсаулық сақтау министрлігі үш адам - бір бейбіт тұрған мен екі әскери қызметкердің жан тапсырғанын хабарлаған
Жарылыстан соң 400-ден астам азамат дәрігер көмегіне жүгінген
Тағы 80 адам түрлі жарақатпен ауруханаға жатқызылған.
Арыстағы жарылыстың хроникасы:
No media source currently available
24 маусымда Арыс қаласында әскери қойма өртеніп, арты ірі жарылысқа ұласқан
Ресми дерек бойынша, ондағы оқ-дәрінің 70 пайыздан астамы жарылып кеткен
Қаладағы тұрғын үйлердің басым бөлігі бүлінген
Билік Арысты қалыпқа келтіруге 34,5 млрд теңге қажет екенін, әр тұрғынға 100 мың теңге берілетінін мәлімдеген.
Әскери қоймадағы жарылыстан кейін жергілікті билік бұзылған үйлерді қалпына келтіру жұмыстары биылғы тамызға дейін аяқталады деп уәде берген еді.
1 тамызда Арысқа барған Азаттық тілшісіне кей тұрғындар зақымданған үйді қалпына келтіру жұмыстары созылып кеткенін айтса, енді біреулері "жарамсыз болып қалған" үйлерін құлатып, жаңа үй салу қажет деп санайтындарын жеткізді.
Облыс әкімдігінің мәліметінше, Арыста 8635 ғимарат бар
Снаряд түсіп бүлінген 7198 ғимаратты жөндеу қажет болған
6059 үйдің шатыры жабылып, есік-терезесі жаңадан салынған
Қаладағы 66 әлеуметтік нысанның 62-сі бүлінген
Оның төртеуі жөндеуге жарамсыз болып, құлатылған
Бүлінген әлеуметтік нысандардың бір де бірінің құрылысы аяқталмаған.
Telegram бізге жазылыңыз
