Қырғызстан парламенті - Жогорку Кенеш бүгін ел премьері етіп Темір Сариевті қайта бекітіп, үкіметтің жаңа құрамын мақұлдады
Отырысқа қатысқан 118 депутаттың 117-сі жаңа үкімет құрамын қолдап дауыс берді, біреуі қарсы болды.
Темір Сариев депутаттарға өзіне сенім білдіргені үшін алғыс білдіріп, үкіметтің "ашық, әділ әрі жауапкершілікпен жұмыс істейтінін" айтты.
 Үкіметтің жаңа құрамында вице-премьерлер саны төрттен үшке, министрліктер саны 14-тен 12-ге, мемлекеттік агенттіктер саны 28-ден 24-ке қысқарды
Есесіне 2 мемлекеттік комитет пен 2 холдинг құрылды.
Қырғызстанда үкімет жаңа сайланған Жогорку Кенештің жұмысқа кірісуіне байланысты 28 қазанда отставкаға кеткен болатын.
