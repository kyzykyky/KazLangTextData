Қазақстан президенті Қасым-Жомарт Тоқаев бүгін, 29 қазанда Алматы қаласының әлеуметтік-экономикалық дамуына арналған отырыста Іле Алатауы ұлттық паркінде кезінде заңсыз берілген жерлерді қайтару қажетін мәлімдеді.
Қазақстанның ресми баспасөзінің хабарлауынша, Қасым-Жомарт Тоқаев Іле Алатауы ұлттық паркі басшылығының жеке тұлғаларға жерді заңсыз бергенін айғақтайтын фактілер бар екенін айтқан.
"Жеке тұлғаларға 20 гектардан астам 67 жер бөлігі заңсыз берілген
58 жер телімінің 24-і мақсатсыз пайдаланылған
Экология, геология және табиғи ресурстар министрлігіне әкімдікпен бірге әрбір фактінің мән-жайын анықтап, заңсыз берілген жерлерді қайтару бойынша нақты шаралар қабылдауды тапсырамын" деді, - деп хабарлайды Қазақстан ақпарат агенттіктері.
Іле Алатауы паркінің аумағындағы заңсыз жер учаскелері мен құрылыстар және оларды қайтару туралы Қазақстанның бұрынғы президенті Нұрсұлтан Назарбаев та бұрын бірнеше рет айтқан.
2007 жылы Нұрсұлтан Назарбаев «Медеу» мұз айдына дейінгі шатқалдарға заңсыз құрылыстар жүргізіліп жатқанынын ескертіп, қаржы министрлігі, экономика министрлігі, төтенше жағдайлар комитетінен комиссия құрып, тексеру жайлы сол кездегі премьер-министр Кәрім Мәсімовке тапсырған.
Қазақстанның бұрынғы президенті Нұрсұлтан Назарбаевты 2016 жылы Шымбұлақ шаңғы кешені мен әл-Фараби даңғылының жоғарғы жағына салынған коттеджер құрылысы ашуландырғанын ресми баспасөз жазған еді.
