
Google интернет компаниясы әлемде жойылып бара жатқан тілдерді құтқаруға өз үлесін қосқысы келетінін мәлімдеді.

Компания өкілдерінің хабарлауынша, Google лингвист ғалымдармен бірігіп жоғалып бара жатқан тілдерді сақтап қалуға арналған интернет-портал құрмақ
Ол порталға кірушілер мен қолданушылар болашақта жоғалу қаупі бар тілдер мен диалектілер туралы ақпарат алып, өздігінен толықтыра алады.

Қазір порталды 18-ғасырдағы қолжазбалармен және қазіргі заманғы оқыту құралдарымен, ғылыми-танымдық мақалалармен толықтыру жұмыстары басталып кеткен.

Мамандар "қазір әлемдегі жеті мыңға тарта тілдің жартысы осы ғасыр аяғында құрып кетеді" деп болжайды.

