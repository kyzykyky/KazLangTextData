
Мұхтар Әблязовтың әйелі Алма Шалабаева мен қызы Алуаны Қазақстанға депортациялау туралы шешімі үшін Италияда ішкі істер министрі, экс-премьер Сильвио Берлусконидің жақтасы Анджелино Альфаноның отставкаға кетуін талап етті
Бұл туралы бүгін Ұлыбританияның Тhe Times басылымы хабарлады.

Италия премьер-министрі Энрико Летта шілденің 12-cі күні Алма Шалабаева мен оның қызы Алуаны Қазақстанға депортациялау шешімінің күшін жоятындығын айтқан.

Осыдан соң Қазақстан сыртқы істер министрлігі 14 шілде күні мәлімдеме жасап, Алма Шалабаева мен оның қызын депортациялау туралы шешім «Италияның ішкі мәселесі» екенін айтқан
Қазақстан билігі қазір Алматы қаласында әке-шешесімен бірге тұрып жатқан Алма Шалабаевадан «күйеуі Мұхтар Әблязовтың туысқандарына заңсыз берілген қазақстандық төлқұжаттар туралы жеке істің фигуранты ретінде тергеу аяқталғанша елден кетіп қалмауын қамтамасыз ету мақсатында тілхат алынғанын» хабарлады.

Бұған дейін Қазақстан бас прокуратурасы Алма Шалабаеваның Италияда «Оңтүстік Африка республикасының жалған төлқұжатымен жүргені анықталғаны» туралы мәлімдеме жасаған болатын.

Қуғындағы қазақ оппозициялық саясаткері, банкир Мұхтар Әблязовтың әйелі Алма Шалабаева 5 жасар қызы Алуамен бірге Италияда мамырдың 28-і күні ұсталып, үш күннен соң Қазақстанға депортацияланған еді.

