Германия канцлері Ангела Меркельдің консервативтік Христиан-демократиялық одағы (ХДО) Мекленбург-Алдыңғы Померания федералдық округінің парламентіне сайлауда үшінші орын алды
ХДО солшыл социал-демократтардан және мигранттарға қарсы "Германияға альтернатива" партиясынан қалып қойды.
Сайлауда социал-демократтар 30,5 пайыз, "Германияға альтернатива" 21 пайыз, Христиан-демократиялық одағы 19 пайыз дауыс жинаған.
"Германияға альтернатива" басшысы Лейф-Эрик Хольм сайлау қорытындысын "мақтаныш нәтижесі" деп атады
Ол "Мұндағы ең тамаша нәрсе - біз Меркельдің Христиан-демократиялық одағын артта қалдырдық..
Бәлкім, бұл Меркельдің канцлер қызметінің аяқталуының басы болар" деді

Германиялық ақпарат құралдарының хабарлауынша, бұл - христиан-демократтардың осы федералдық округтегі сайлауларда жинаған ең аз дауыс.
Бұл дауыс беру 2017 жылы өтетін парламент сайлауы алдындағы дайындық ретінде қарастырылып отыр
Мекленбург-Алдыңғы Помераниядағы сайлау Германияның жүздеген мың босқынға шекарасын ашқанынан тура бір жылдан соң өтті
Алғашында Меркельдің саясаты үлкен қолдауға ие болған
Бірақ одан бері қоғамдық көңіл-күй өзгерді
Қоғамда Еуропадағы экономикалық ең қуатты елдің босып келген бір миллионнан артық адамды қабылдау мүмкіндігіне қауіп арта түсті.
Германияның солтүстік-шығысында теңіз жағасында орналасқан Мекленбург-Алдыңғы Померания - Меркельдің туған аймағы
Мұнда 1,3 миллион ғана адамның дауыс беру құқығы бар
Бұл федералдық округ Германияның ең кедей және халық аз қоныстанған аймағы саналады.
