АҚШ-тың Coca-Cola компаниясы «ВКонтакте» әлеуметтік желісіндегі парағында жариялаған картада Мәскеу аннексиялап алған Қырым түбегі Ресей территориясы деп көрсетілгені үшін Украинадан ресми түрде кешірім сұрады
АҚШ-тағы Украина елшісі Алексей Чалыйдың атына жазылған ресми хатты Coca-Cola компаниясы өкілі Кейт Ирвин 6 қаңтарда Украина дипломатиялық өкілдігіндегі кездесуде табыс еткен.
Хатта компаниядан тыс агенттік әзірлеген карта дизайны туралы шағымдар түсісімен, даулы карта әлеуметтік желіден дереу алынып тасталғаны айтылған.
5 қаңтарда осы картаға байланысты Coca-Cola компаниясының Украинадағы өкілдігі де кешірім сұраған еді
Оған дейін әлеуметтік желілерде украиналық қолданушылар Coca-Cola компаниясы өнімдеріне бойкот жариялауға шақырған.
Былтыр 30 желтоқсанда «ВКонтакте» әлеуметтік желісіндегі Coca-Cola компаниясының ресми парағында жарияланған Ресей картасында Қырым, Калининград облысы мен Курил аралдары көрсетілмегеніне ресейлік қолданушылар жаппай наразылықтарын білдірген
Қаңтардың 5-іне қараған түні Coca-Cola компаниясы Қырым түбегі Ресей аумағы ретінде көрсетілген жаңа карта дизайнын жариялап, ресейліктерден кешірім сұраған
Бұдан кейін компанияға украиналық қолданушылар наразылықтарын айтқан.
