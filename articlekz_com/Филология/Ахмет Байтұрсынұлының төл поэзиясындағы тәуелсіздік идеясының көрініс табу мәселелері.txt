Аннотация. Бұл мақалада А.Байтұрсынұлының поэзиясындағы тәуелсіздік идея көрінісінің мәселелері қарастырылады..Бізге тарихтан мәлім, адамзат баласы жаралғалы бері, өзінің еркіндігі, елінің азаттығы, бостандығы, тәуелсіздігі үшін күресіп келді. Азаттықтың адам жанына, ақыл-санасына күшжігер беретін рухани құндылығын сезінуге талпыну үшін жасалған күрестерден біз тәуелсіздіктің мәні мен оның қаншалықты құнды екенін білеміз.
Тәуелсіздік таңын аңсаумен оған жету жолындағы қоғамдық күрестер, тарихи оқиғалар – біздің бүгінгі егеменді еліміз тарихында қандай орын алғандығын тек тарихтан ғана емес, көркем шығармалар арқылы да бағамдай аламыз..Сөз өнерінің ұлы шығармалары еркіндік пен сана бостандығы негізінде ғана дүниеге келеді. Адам санасы қашан да өзі өмір сүрген қоғам-.дық ортаға тәуелді. Ал сол қоғамның жоқшысы болу, ішкі өзгерістер болмысын тану, танығанын елге жеткізу көркем өнер өкілінің міндеті.
Қоғамдық орта да, шынайы өмір де жазушы санасында қорытылып, сол арқылы әдеби шығарма пайда болуына, өрлі іс әрекет белгілі бір жағдайда ой-сана өрісіне жол ашады.
Жалпы әлемдегі ақын-жазушы жырлап, жазып келген еркіндік, бостандық – адамзат болмысының даму сатысын жоғарылататын қоғамдық құбылыс.
Тәуелсіздікке қол жеткізген ұлт қоғамдық дамудағы жаңа белеске көтеріліп, болашақтың өркениетті бағыт-бағытын айқындауға қол жеткізеді..Тәуелсіздік, бостандық, азаттық жолындағы күрес – күрестердің ішіндегі ең ұлысы. Бағзы замандардан бері адамзат баласын өзінің еркіндігі мен бостандығының шектелмеу мәселелері толғандырып келді.
Бостандық танымы, адамзат баласы белгілі топқа бірігіп, қоғамдық орта құруға талпынған уақыттағы ел еркіндігі мен азаттық идеясына ұласа бастаған уақытта, тарих бізге азаттық пен еркіндік үшін күрестің ағынын жайып салды..Қазақ ұлтының еркіндік, бостандыққа деген ұмтылысының тарихы тереңде. Әдебиетіміздегі тәуелсіздік идеясы қазақ халқының жыраулар шығармашылығынан да көрінеді.
Сол заманда батырлар «білектің күші, найзаның ұшымен» ел қорғаса, жыраулар рухтың жандануына күш салып, елдің ар-намысын оятып, азаттық пен бостандық, ел мен жерді қорғау жолындағы күреске халықты үндей білген.
Тәуелсіздік идеясы ол кезеңде туған жерден айырылу, елмен, жермен қоштасу, сияқты мұңлы толғаулармен қатар жеңістен соңғы қой үстіне бозторғай жұмыртқалаған заманды сипаттаған отаншыл шығармалардан көрініс табады.
Қазақ халқының дамуы жолындағы күрестерде тәуелсіздік идеясының қанат жаюына Доспамбет, Жиембет, Шалкиіз, Бұқар сынды жырауларымыздың шығармалары куә..Ежелгі батырлық жырлардан кейін елді, жерді қорғау, тәуелсіздік, азаттық идеясы қазақ ақын-жыраулары поэзиясында да (XV-XXғ.ғ) кең өріс тапқаны белгілі. Яғни ақындарымыздың шығармаларынан көзге айқын шалынары туған жердің топырағын жауыздарға таптатпау, туған жердің төсінде теріс пиғылды дұшпандардың атын ойнақтатпауы олардың басты борышы болғандығы..Қазақ әдебиетіндегі ақын-жазушыларымызды қай-қайсысында өз заманындағы ел тағдырының ахуалы, азаттықтың, бостандықтың, тәуелсіздіктің таңын асыға күткен халқының тағдыры толғандырмай қоймады. Олардың қатарында ХХ ғасырдың басындағы ұлт-азатшыл ақын-жазушыларымыз А.Байтұрсынұлы, М.Дулатов, М.Жұмабаев т.б сияқты алыптарымыз да бар.
Олардың жырларынан ерлік рухын, азаттық аңсаған халық тағдырын, «маса» секілді ызыңмен елін оятқысы келген талпынысын, «оян, қазақ» деп ұрандатқан үндерін естиміз..Азаттық, бостандық жолында күресуді өзіне борыш санаған ірі тұлғамыздың бірі – Ахмет Байтұрсынұлы. Оған оның шығармалары, азаттыққа қол жеткізу үшін жасаған ерен еңбегі дәлел болады.
Бір ғана «Маса» жинағындағы ақынның тәуелсіздікті аңсап, бостандыққа жетелейтін өлеңдері сол замандағы орыс отаршылдығында болған халқымызды қараңғыдан жарыққа сүйрейтін өткір құрал болды.
Бұл жинақ қазіргі таңда да жастарымызға үлгі-өнеге беретін, оларға әрқашанда азаттық рухын дарытатын орны ерекше туынды болып қалмақ..Ахмет Байтұрсынұлы шығармаларындағы ұлт-азатшылдық бағыт оның саяси бостандыққа жетуді аңсауынан, қазақ халқын Ресейдің езгісінен азат етіп, отаршылдық бұғауынан құтқаруды, қазақ ұлтының өзін-өзі басқаруына қол жеткізуді аңсаған арманынан, соған бар даусымен үн қосуынан көрінеді..Отаршылдық езгісі, елі азап шеккен, жері талан таражға түсіп, тоз-тозы шыққан, берекебірлігінен айырылған халқының тағдыры ақын қолына қалам алдырмауы мүмкін емес еді. Ол өз өлеңдерінде ұлтының қасіретті жағдайын нақты атай отыра, елін серпілтер ой-идеяны өршіл үнмен жеткізді..Ақын: Қазағым, елім, Қайқайып белің,.Сынуға тұр таянып. Талауда малың, Қанауда жаның,.Аш көзіңді оянып [1, 95] – деп халықтың қасіретінің шегіне жеткендігін, енді «оянбасқа» амал қалмағандығын ашына айтты..«Маса» сияқты кітаптың жарық көруі, оның атауындағы ерекшеліктің өзі әдебиеттің қоғамдық рөлін көрсетумен бірге, ақынның ел ертеңіне алаңдаған азаматтық тұлғасын танытады. Осы «Маса» жинағындағы «Сөз иесінен» атты өлеңінде Ахмет:.Ызыңдап ұшқан мынау біздің маса, Сап-сары, аяқтары ұзын маса: Өзіне біткен түсі өзгерілмес, Дегенмен қара, яки қызыл маса..Үстінде ұйықтағанның айнала ұшып, Қаққы жеп, қанаттары бұзылғанша, [1, 72] – деп бейнелі жырлап, өзінің халықты алдағы күрес күндеріне жетелеуге ұмтылдырған қызметін кішкене жәндіктің әлсіз қимылына балап жеткізеді. Бірақ нәтижесінен үлкен үміт күтеді..«Масадағы» өлеңдер А.Байтұрсынұлының сол кездегі қазақ қоғамының саяси-әлеуметтік сұранысына қажетті ойларымен толықтырылып тұр..Ахметтің ақындық өнерінің қадір-қасиетін, сыр-сипатын ашатын – заман шындығынан туған құбылыс. Мұны өзі де нақты атап көрсеткен:.Мен жазған кеңес, Мақтаныш емес,.Ат шығармақ ақындық. Ер батқанда – жорғалық,.Молда жоқта – молдалық! [2, 41].Осыдан байқайтынымыз Ахмет өзінің ақындық қасиетін елге қызмет етуге, соның ішінде саяси күрес пен ағартушылыққа арнаған. Сондықтан оның өлеңдері халқының бостандығы жолындағы күрес ұранына айналған.
Көптеген зерттеушілер мұны сол бір кездің өзінде-ақ сезінген.
Соның бірі – Әмина Мәметова.
Ол өзінің «Көркем әдебиет туралы» мақаласында:.«Ахаңды мақтайын деуден аулақпын. Бірақ тарихтан тиісті орнын берейік дегім келеді.
Ахаң әдебиетімізге жұмыс етпеді ме? Қолынан келгенше заманына қарай жалтыраған түймесін жұлып тастап, құл болған, теңдіксіз болған, жұрт екен деп есепке алынбаған қазақ жұртына заманына қарай көре білгенінше, түсінгенінше жөн сілтемеді ме?» [3] – деген пікірін ашық айтқан болатын..А.Байтұрсынұлының «Маса» жинағына енген өлеңдеріндегі төңкерісшіл рух 1905-1907 жылдардағы саяси толқулар мен рухани сілкіністің ұшқынынан екені байқалады. Ақын өлеңдеріндегі төңкерісшілдік сарын шымыр ойлар арқылы өріледі:.Байқасақ, жезде, Бауыздар кезде,.Үн шығару бар емес пе?!.Үндемей өлсек, Сүйекпен көмсек, Кейінгілер демес пе?!.Лақ құрлы бақырмай,.Өлген екен, апырым-ай! [2, 42].Ахаң мұнда екі сипатты айқын танытып отыр. Оның алғашқысы –шыдам таусылған сәттегі зор сілкіністің боларын меңзеу.
Екіншісі – тек бүгінгі күнді ойламай, ұрпақ алдындағы жауапкершілікті естен шығармау. Ең бастысы соңғысы – ұрпақ алдындағы парыз..Ахмет Байтұрсынұлы – ХХ ғасырдағы қазақ әдебиетіне азатшылдық рухты әкелушілердің бірі. Қай әдебиетті алып қарасақ та, онда ағартушылар, ағартушы-демократтар, ұлт-азатшылдар кезеңі және олардың ірі өкілдері болған.
Бұл сипат қазақ әдебиеті тарихына да тән дейтін болсақ, онда ұлт-азатшылдық кезең Ахметтен басталады.
Ендеше Сәкен Сейфуллиннің тарихи шындықты дөп басып айтқан пікірі: «Қорлыққа шыдап, күйікке күйіп, ұйқы басқан қалың қазақтың ұлт-намысын жыртып, ұлттық арын жақтаған патша заманында жалғыз Ахмет еді» [4] -дегені де көп нәрсені аңғартады..А.Байтұрсынұлынан бастау алған М.Дулатұлы, М.Жұмабайұлы, І.Жансүгіров шығармаларындағы күрескерлік рух пен ағартушылық сарын осы бостандықты, азаттықты жырлауға жетелейді. Ақындарымыз өздеріне басты міндет халықтың санасын ояту, елдің қамын ойлау, білім, мәдениет жүйесіне өзгеріс әкелу деп білді.
Бұл қоғам дамуы тұрғысынан өте дұрыс жол болатын.
Өйткені, халықтың санасы оянбай, олардың саяси көзқарасы жетілмей, негізгі қоғамдық реформаларға бет бұруы мүмкін емес.
Сол кезде мұны кеңес үкіметі жақсы түсінді.
Түсінді де халықтың санасына сәуле шашуға тырысқан зиялы қауымды «халық жауы» атандырды.
Бұл әккі саясаттың жемісі болатын..Кеңестік идеология адам санасын, халық рухын езгілеп жаншыды. Алайда азаттық, тәуелсіздік, бостандық үшін күрес ешқашан толастаған емес.
Қазақ әдебиетіне күрескерлік рух әкелген Ахмет Байтұрсынұлының шығармашылығы қазақ әдебиетінде алтын қорынан ойып тұрып орын алатын құндылықтар..Ахмет аңсаған азаттық таңы, Ахмет іздеген тәуелсіздік, Ахмет сезінген бостандық оның шығармаларына өлмейтін, мәңгілік сипат берді. Елдің тәуелсіздігі мен бостандығын қорғау жолындағы өшпес ерліктерін, береке-бірлігін жырлаған мұндай шығармалар, әрине, мәңгілік болмақ.
Біз Ахметтің төл өлеңдерінен азаттық таңын аңсаған, тәуелсіздік идеясын биікке көтерген сантарап желілерді таба аламыз.
Бұған дәлел ретінде А.Байтұрсынұлының елу жылдық мерейтойына арналған мақаласында айтылған қазақ әдебиетінің классигі Мұхтар Әуезовтің мына пікірін келтіруге болады: «...Ахаңның майданға алғаш жыры шығып, әдебиет, саясат жолында жол бастаған күндері бәріміздің есімізде...
Ахаңның бұрынғы айтқан сөзін әлі.қазақ даласы ұмытқан жоқ. Өлеңдегі белгілі сарын әлі ескірген жоқ.
Әлі күнге қазақ даласының күшті санасы болып, арқаның қоңыр желімен бірге есіп, шалқып жатыр» [5].
Болашақ ұлы жазушы ақын поязиясындағы азатшылдық идеяны көтерген жолдардың ұшқыннан жалынға айналар асылдықты таныған еді..XX ғасырдың басында қазақ халқы аса ірі қоғамдық-саяси өзгерістермен қатар ауқымды рухани жаңғыруларды да бастан кешті. Ұлттық мәдениет пен әдебиеттің, білім мен ғылымның туын көтерген, жұртшылықтың санасына демократиялық ойлар сіңіріп, алға жетелеуге ұмтылған зиялы топ қалыптасты.
Халықтың зердесіне сәуле түсіріп, санасын оятқан осы топтың рухани көсемі Ахмет Байтұрсынұлы екендігіне зәредей күмән болмауға тиіс.
Қазақ әдебиеті мен әдебиеттану ғылымының, тіл білімінің атасы, ұлы реформатор атанған ол өзінің алдындағы Шоқан, ЬІбырай, Абайлардың ағартушылық, демократтық бағыттарын жалғастыра отырып, өз заманындағы тұтас бір зиялы қауымның төлбасына айналды..Қазақтың басына түскен қиын да қилы алмағайып заманда ұлтқа бас болу – Ахмет Байтұрсынұлының маңдайына бұйырған киелі іс. Оның мамандығы қарапайым оқытушылық бола тұрып, саяси өмірге араласуына түрткі болған – қаза халқының өз Отанында отырып, бұратананың күйін кешуі еді.
Атамекенінде отырып өзінің тіліне, діліне, дініне, жеріне иелік ете алмаған жұртының аянышты ахуалы, Ахметті және оның айналасына шоғырланған қазақ оқығандарын саясат-сахнасына күрескер етіп шығарды. Ұлы қайраткер ретінде Ахмет Байтұрсынұлы шығармашылығымен де, қоғамдық қызметімен де ұлтына адал қызмет етті...