Мақалада қазақ прозасының зерттелу үрдісі қарастырылып, ұлттық сөз өнерінің жанрлық түрленуін саралауда типологиялық, герменевтикалық əдіс-тəсілдерді ұштастыра қолдану тəжірибесі талданады. Қазіргі қазақ романдарының сюжет пен композициясы, поэтикасы, тарихи роман, өнердің эстетикалық нысанасы зерттелген еңбектерге шолу жасалады..Қазақ сөз өнерінің түрлі жанрдағы көркемдік өрлеуі əдеби үрдістегі суреткерлік шеберлік пен поэтикалық қуаттың жаңа эстетикалық биікке көтерілу барысын сын тезіне салумен қатар теориялық тұрғыдан жіті саралау талабын ұштай түсті. Сондықтан ұлттық əдебиеттану ғылымында жанр табиғатына дендей ену, сөз өнерінің сырлы əлемін əдеби-теориялық жағынан қарастыру мəселесінің зəрулігі өткір қойыла бастады.
Жетекші ғалымдардан бастап ғылыми əлеуетін таныта алған жаңа тың күштердің атсалысуымен əдебиет теориясының мəселелерін қазақ əдебиеті туындылары негізінде қарастырған ғылыми мақалалар жинағынан бастап арнаулы монографиялық еңбектерге дейінгі зерттеулер өзегіне ұласу белестерінен өтті. Атап айтқанда, осы бағыттағы əдеби-теориялық еңбектер арқауын біріншіден, қазіргі қазақ романдарының сюжет пен композициясы, поэтикасы, типтік характер, көркемдік даму мен дəстүр жалғастығы құрады. Бұл арнада М.Атымовтың «Идея жəне композиция» (1970), «Қазақ романдарының поэтикасы» (1976), «Қазіргі қазақ романдарындағы сюжет пен композиция проблемалары» (1979), А.Тұрбековтың «Реалистік роман жəне типтік характер» (1970), Ə.Шəріповтің «Қазіргі дəуір жəне қазақ совет əдебиетінің проблемалары» (1973), З.Ахметовтың «Современное развитие казахской литературы и традиции казахской литературы» (1978), «Поэтика эпопеи «Путь Абая» в свете истории ее создания» (1984), Б.Наурызбаевтың «Қазіргі қазақ прозасындағы Б.Майлин дəстүрі» (1979), Б.Майтановтың «Қазақ прозасындағы замандас бейнесі» (1982), «Көркемдік нəрі» (1983) еңбектері аталады. Екіншіден, қазақ романдарының табиғаты, тарихи роман Ш.Елеукеновтің «Казахский роман и современность» (1968), З.Серікқалиевтің «Жылдар сазы» (1971), Ə.Кекілбаевтың «Дəуірмен бетпе бет» (1972), Мұрат Əуезовтің «Времен связущая нить» (1972), Р.Бердібаевтың «Қазақ романы» (1975), «Қазақ тарихи романы» (1979), Б.Шалабаевтың «История казахского романа» (1975), В.Владимировтың «Революцией призванный. Очерки историко-революционного романов Казахстана» (1976), Ж.Дəдебаевтың «Қазіргі қазақ тарихи прозасындағы М.Əуезов дəстүрі» (1981) зерттеулерінде қарастырылды.
Үшіншіден, өнердің эстетикалық нысанасын көркемдік дамудағы дəстүр жəне жаңашылдық тұрғысынан саралау М.Қаратаевтың «Əдебиет жəне эстетика» (1970), Р.Нұрғалиевтің «Өнер алды қызы тіл» (1974), «Өнердің эстетикалық нысанасы» (1979), З.Серікқалиев, Э.Серікқалиеваның «Ақыл таразысы» (1975) зерттеулерінде жүзеге асты. Ал М.Қараевтың.«Истоки реализма в казахской литературе» (1984), «Қазақ əдебиетіндегі реализмнің кейбір мəселелері (ХХ ғасырдың бас кезі)» (1985) еңбектерінде көркемдік əдіс, соның ішінде Абай реализмінің ХХ ғасыр басындағы қазақтың демократияшыл əдебиетінде өрісті арна тауып, ілгерлеу жолына түскені зерделенді..Сонымен қатар əдебиет теориясының оқулығы, əдебиет пəнін оқытуда теориялық талдаудың əдістемелік оқу құралдары жəне көмекші құралдарының зəрулігін өтеуде З.Қабдоловтың «Əдебиет теориясының негіздері» (1970), Т.Ақшолақовтың «Көркем шығарманың компоненттерін оқыту» (1968), «Көркем шығарманың эстетикалық табиғатын талдау» (1975), «Көркем шығармаға талдау жасау» (1983), С.Дүкенбаевтың «Əдебиет теориясынан алғашқы ұғымдар. Көмекші құрал.
4-5 сыныптарға арналған».(1981) сынды еңбектері жарық көрді. Бұл ретте Б.Майтановтың «Əрине, кеңестік кезеңде басты мəселе кеңес əдебиетінің даму жолы, Лениана, жаңа адам бейнесі, замандас тұлғасы, социалистік реализм принциптері төңірегінен табылды.
Бұл жағдайлардың өз кезеңі үшін көкейкестілігін жоққа шығара алмаймыз.
Сонымен қатар реализм, социалистік реализм, мазмұн мен пішін, ұлттық пен интерноцианалдық туралы зерттеулердің құнды сипаттары, мəтінді уақыт өңдеуіне түсіріп оқыса, əлі де мəнін жоғалта қойған жоқ.
Оған тек аспаннан түскендей, бəрін де өзі біліп туған, басқалардың ақылы жетпеген тəрізді қарайтын түсініктен гөрі əсіреқызылдықтан ада, дұрыс, байыпты көзқарас қажет» деген байыпты пікірін назардан тыс қалдыра алмайтынымыз анық.
Ең бастысы сын-зерттеулер мен ғылыми талдаулар əдеби үрдіс табиғатына орай туынды поэтикасына терең үңілу мен сонылық сипатын зерделеуде парасат пайымын ұстана отырып, шеберлік шыңындағы суреткерлер əлемін айшықтау мен батыл ізденістерінің күретамырын қарастыруда төл əдебиетіміздің өз ілкі қасиетінен туған табыстарын барынша танытуға, насихаттауға, оқырман танымына орнықтыруға күш салды.
Оларда əлемдік əдебиеттің ажырағысыз бөлігі ұлттық сөз өнерінің жанрлық түрленуінің болмысын ауқымды қарастыру мен саралауда маркстік-лениндік эстетика аясында типологиялық, герменевтикалық əдіс-тəсілдер ұштастырыла қолданылғанын байқаймыз..Əдебиет теориясының нақты бір проблемасын қазақ əдебиеті негізінде талдау өзегі етіп алған ғылыми мақалалар жинақтарын жариялау ісінің бұрынғы кезеңдермен салыстырғанда жүйелі жолға қойылғаны да əдебиетші ғалымдардың теориялық таным-білігінің артқанын əрі эстетикалық толғам, теориялық талдау нақтылығындағы зерттеушілік бағыттағы жаңа ізденістер арнасының кеңейгенін көрсетеді. Атап айтқанда, сөз өнерінің сырлы əлемі түрлі аспектіде зерделенген «Қазақ əдебиетіндегі жанр проблемасы» (1971), «Əдебиеттану» (1972), «Стиль проблемасы» (1974), «Стиль сыры» (1974), «Сөз өнері» (1978), «Дəстүр жəне жаңашылдық» (1980), «Қазақ поэзия-сындағы дəстүр ұласуы» (1981), «Көркемдік кілті шеберлік» (1985) атты ғылыми монографиялық сипаттағы жинақтар соны айқын танытады.
М.Атымовтың «Қазақ романдарының поэтикасы» еңбегінің жаңашылдық сипаты қазіргі қазақ романдарының сюжет жəне композициясының теориялық тұрғыдан зерттелуі..М.Əуезов роман-эпопеясының көркемдік ерекшелігі, С.Мұқанов романдарындағы өмір шындығын берудегі шеберлік қырлары, З.Шашкин, Т.Əлімқұлов, Т.Ахтанов, І.Есенберлин, С.Жүнісов, З.Шүкіров, З.Қабдолов, С.Бақбергенов, Ж.Молдағалиев, М.Сүндетовтердің қазіргі заман тақырыбындағы романдарының композициялық сипатттары, образ сомдаудағы көркемдік тəсілдері, Х.Есенжанов, Ə.Нүрпейісов романдарындағы стильдік ізденістер талданған зерттеу қазіргі қазақ романының құрылысын композиция құру қағидасына қарай топтай отырып талдауда тың қадам жасады..Қазақ əдебиетіндегі ұнамды образ жəне типтендіру мəселесі Абай шығармашылығындағы типтілік жəне эстетикалық мұрат, С.Мұқанов, З.Шашкин, Ғ.Сланов, Ə.Нұрпейісов туындыларындағы тақырып жəне көркемдік шешім, М.Əуезовтің «Абай жолы» роман-эпопеясындағы əлеуметтік өмірдің мəні жəне типтендіру проблемасы, дəуір тынысы жəне замандастар бейнесі негізінде М.Хасеновтің «Ұнамды образ жəне типтендіру» (1966) кітабында алғаш қарастырылған болатын. Еңбек күрделі теориялық мəселедегі алғашқы тың қадам бола отырып, қазақ прозасындағы типтік характер табиғатында жан-жақты зерттелетін келелі мəселелерінде қолға алынуы тиіс тақырып арнасына із салған еді.
Міне, А.Тұрбековтің «Реалистік роман жəне типтік характер» еңбегінде осы күрделі теориялық тақырып М.Əуезовтің «Абай жолы», Ғ.Мүсіреповтің «Оянған өлке», Ғ.Мұстафиннің «Дауылдан кейін» эпикалық романдары негізінде реалистік сипат, идеялық жəне көркемдік ерекшеліктер, шындық болмыс пен соған орай қаламгер дүниетанымынан туындайтын көзқарас ұстанымы, конфликт жəне типтік характер жасаудағы əдіс-тəсілдер жүйелі зерделенді [1]..Ұлттық əдебиеттегі дəстүр жалғастығын əдеби даму үрдісімен тығыз байланыста саралаудың терең қатпарларындағы ғылыми қиындықтарды атамағанда оның түп-төркініне тарихи сабақтастық тұрғысынан бойлау кеңес дəуіріндегі идеологиялық қысыммен де сабақтас күрделі мəселе. Осы жағынан алғанда Ш.Елеукенов, Ə.Шəріпов, З.Ахметов еңбектерінің өзектілігі де дəстүр ұласуы мен жаңашылдық сабақтастығына дендеп барып, ұлттық сипаттағы сөз өнерінің даму заңдылықтарын барынша дəлелдеуге күш салуында.
Мəселен, Ш.Елеукеновтің «Казахский роман и современность» (1968) кітабында қазіргі қазақ романы алғаш нақты зерттеу нысанына алынып, жүйелі сараланды. Əдебиеттану ғылымының əдіснамалық негіздерінің жаңаша талдау өзегіне ойысып, қазіргі қазақ əдебиетіндегі жаңашылдық сипаттардың ұлттық топырақтағы құнарлы қайнарлардан өсіп-өнгенін жүйелі зерттеуде тың қадам жасаған Ш.Елеукенов еңбегінде ұлттық прозаның бастапқы қайнарлары, яғни фольклордан бастап кейінгі реалистік əдебиет пен бүгінгі тақырып өрісі түрленген эпикалық романның арасындағы табиғи үйлесімнің көркемдік ұласудағы дəстүрлі арналары айқындалды [2].
Өз кезегінде З.Ахметовтің «Современное развитие и традиции казахской литературы» кітабы қазақ əдебиетіндегі эпикалық жанр табиғатын қарастыруда, сөз қисынының күрделі мəселелерін тұтастықта екшеуде типологиялық, құрылымдық тұрғыдан зерттеу əдісін ұштастыра қолдану талабында болған тың ізденістің айқын мысалы болып табылады [3]..Б.Майтановтың «Қазақ прозасындағы замандас бейнесі» еңбегі замандас бейнесін сомдаған қаламгерлердің дəстүр сабақтастығын меңгеру, көркемдік тəжірибе жетістіктерін жаңа стильдік өрнектермен жаңғыртып еселеуі, қаһарманның рухани-адамгершілік ізденістері, характер ашудағы психологизм мəселелерінде дендеп барған зерттеулердің бірі болды [4]. Бұл ретте еңбектің «Дəстүр жалғастығы», «Қаһарманның рухани-адамгершілік ізденістері», «Характер ашудағы психологизм табиғаты», «Ұлттық пен интернационалдық сипаттардың бірлігі» тарауларындағы мəтіндік талдаулардағы əдеби-теориялық түйіндер де тың ізденіс бағытын айқындайды.
Зерттеуші осы бағыттағы жаңа методологиялық ұстанымдарды орнымен пайдалана білді.
Бұл құбылыстың көкейкестілік сипаты əрдайым зор.
Автор ғылыми мəні ауқымды да терең поэтика мен психологизм құбылыстарын өзара сабақтас қарастырды [5, 371]..Қазақ тарихи романдарының əдебиеттегі жетекші де басым бағытты құрауы жанр табиғатын жан-жақты зерттеу талабын алға шығарды. «Қазақ əдебиеттану ғылымының тарихындағы соңғы жиырма жыл ауқымында тарихи роман проблемасы əр қырынан зерттеліп, жеке арна тарта бастады» [6, 8].
Осы ғылыми арнаның бастауында тұрған, яғни қазақ тарихи романдарының табиғатын қарастырудағы Ш.Елеукенов, З.Серікқалиев, Ə.Кекілбаев, М.Əуезов, Р.Бердібаев еңбектері айрықша аталады.
Бұл еңбектерді тоғыстыратын басты өзек əдебиетшілердің қазақ тарихи романдарын теориялық жағынан терең зерделеуге ұлттық əдебиеттің өзіндік табиғаты тұрғысынан келуінде..З.Серікқалиевтің «Жылдар сазы» əдеби сынзерттеу кітабындағы «Проза парасаты», «Тарихи роман табиғаты», «Жылдар сазы» тарауларындағы проблемалық мəселелердің зерттеушілік маңызы тарихи романы табиғатына эстетикалық талғамдағы теориялық тереңдіктегі талдау өнерінің биігінен келуі [7]. Қазақ прозасындағы тарихи роман бастауларын, тарихи туынды ерекшелігін кеңінен саралаған зерттеуші қаламгерлердің суреттеліп отырған дəуір тынысын, заман ағысын беруде, уақыт рухын шынайы түйсіндіруде жанр жауапкершілігінен туындайтын күрделі мəселелерді өнердің табиғи көркемдік заңғарынан, шеберлік биігінен зерделейді.
«Біз жазушы жасаған осы кесек характерлердің, өмір суретінің қаншалықты табиғи, көркем бейнеленгендігіне қарап характер логикасын қадағалай отырып, сол өткен заман рухына бойлаймыз.
Автор көзқарасын, бағасын шығарманың өзінен, ішкі дүниесінен, бар əлемінен, көркемдік бітімінен аңғарамыз» деп түйеді..«Концептуалдық жүйелі пікірге құралған философиялық» (Т.Тоқбергенов) сипаттағы күрделі теориялық зерттеулер қазақ əдебиеттануында тууы міндетті болатын. Міне, М.Əуезовтің «Времен связующая нить» зерттеуінің ғылыми өзектілігі мен сонылығы қазақ əдебиетіндегі дəстүрлі ұлттық сипаттағы көркемдік бейнелердің сомдалу эволюциясын сөз өнерінің ұлттық ерекшеліктерімен тығыз бірлікте саралап, əдеби үрдістегі көркемдік ойлаудың түп төркіндерінің күретамырын құрайтын тарихи ойлау жүйесіндегі көшпенділер дүниетанымына сай қалыптасқан əрі ғасырлар бедеріндегі уақыт пен кеңістік арқауында үзілмеген ілкі қасиеттер желісімен бүгінгі дəуірдегі эстетикалық танымда дəнекерленіп жаңғыруын ашуында [8]..Р.Бердібаевтың «Қазақ романы» (1975), «Қазақ тарихи романы» (1979) еңбектері қазақ тарихи романын жүйелі зерттеудің əдіснамалық негіздерінің барынша жетілдіріле даму үстінде екенін айқындай түсті. Халық мəдениет университетінің тыңдаушыларына арналған «Қазақ романы» кітапшасында Р.Бердібаев ерлік пен өрлікке толы тарих қойнауындағы түркі жазуы, əл-Фараби мұрасын игеру өткенге үңілудегі елдік сананың өсуі екенін байыптап, тарихи тақырыптағы туындылардың ұлт əдебиетінде санаулы екенін айта келіп, осы олқылықтың орынын толтырудағы Д.Досжановтың «Жібек жолы», «Отырар», І.Есенберлиннің «Алмас қылыш» туындыларының маңызын баса көрсетеді.
Зерттеуші І.Есенберлиннің аталған шығармасына кеңінен тоқталып, айрықша маңызын «өзге маман түгіл тарихшыларымыздың өзі де əлі күнге дейін жете зерттеп болмаған кезең ХҮ ғасыр оқиғаларын роман-хроника түрінде тұңғыш рет жүйелі өріп, аса көп керекті мағлұмат бере алатындығында. Қалың оқушы бұл кезге дейін ХҮ ғасырда Жəнібек пен Керей бастаған қазақ рулары Сарысу, Шу, Талас өзендерінің алқабында, Мойынқұм бойында алғаш рет қазақ хандығын құрды деген қысқа дерек-тен өзгені біле бермейтін.
«Алмас қылыш» тарих кітаптарында жазылған сараң тұжырым-ның тасасында қаншама хикмет жатқанын нақ-тылы оқиғалардың хронологиялық ізіне түсе отырып кеңінен баян етеді» деп бағалайды..Роман жанрын роман-хроника деп анықтай отырып, шығарманың басты идеясы «қазақ руларының бірлесу, бір хандық шеңберінде ынтымақ құру» [9,35] екенін дəлелдей көрсетеді. Ал, ғалымның «Қазақ тарихи романы» еңбегі əдебиетіміздегі тарихи романдардың жанрлық сипатын, даму үрдісін нақты зерттеу өзегі етіп алған алғашқы зерттеулердің бірі.
Ғалым біріншіден, М.Əуезовтің «Абай жолы» роман-эпопеясының көркемдік əлемін кемел туындының шығармашылық тарихы жəне суреткер зертханасы сынды маңызды мəселелермен тығыз байланыста қарастырса, екіншіден, С.Мұқанов, Д.Əбілев, А.Тоқмағанбетов, І.Есенберлин, Ə.Əлімжанов, С.Жүнісов, Ə.Кекілбаев, Д.Досжановтардың тарихи тақырыптағы романдарын кеңінен талдайды.
Қазақ тарихи романы жүйелі жəне тұтастықта сараланған зерттеудің тағы бір атап өтер ғылыми сипаты сол кездері өз оқырманына қайта жол тапқан М.Əуезовтің «Қилы заман» повесінің талдануы.
З.Қабдоловтың жоғары оқу орындарына арналған «Əдебиет теориясының негіздері» (1970) оқу құралы А.Байтұрсынов ғылыми негізін қалаған, кейіннен Қ.Жұмалиев, Е.Ысмайылов, З.Ахметов сынды білікті теоретиктер тарапынан тереңдетілген ұлттық əдеби-теориялық ізденістердің заңды жалғасы əрі əдебиеттану талабының ділгірлігінен туған жүйелі еңбек еді [10].
Зерттеудің «Əдебиет туралы жалпы түсінік», «Əдебиеттану, оның даму кезеңдері», «Образ жəне образдылық», «Əдебиеттегі мазмұн мен пішін», «Көркем əдебиеттің тілі», «Өлең – сөздің патшасы», «Əдебиеттің тектері мен түрлері», «Əдеби бет пен бағыт» тарауларында көркем əдебиеттің болмысы мен бітімі, əдеби шығарманың сыры мен сипаты, əдеби дамудың табиғаты ауқымды талданып, сөз өнерінің сырлы əлемі сараланды..