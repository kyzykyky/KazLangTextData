Бұл мақалада Мағжан Жұмабаевтың поэмаларының жанрлық түрлері қарастырылады. Ақынның поэмалары атап өтіліп, оның ішінде «Батыр Баян» поэмасындағы психологиялық сарындары көрсетіледі..«Батыр Баян» поэмасындағы кейіпкерлер әлемінің психологиялық сарындарын ашуға тырыстым. Осы поэмадағы портрет, пейзаж, кейіпкерлердің басындағы сезімдер, психологиялық параллелизм ұғымдары көрсетіледі.
Батыр Баянның психологиялық сезімдерін, автордың жеткізу шеберлігін жан-жақты қарастырдым..М. Жұмабаев поэмалары қазақ әдебиетінде алар орны биік десек қателеспейміз.
Мағжан Жұмабаевтың поэмаларын түрлі жанрларға жіктеуге болады.
Ақын қазақ әдебиетіндегі фольклорлық үлгіні ұстанып «Ертегі жыр», «Қорқыт», «Қойлыбайдың қобызы» сияқты поэмалар жазды.
Ақынның бұл поэмалары халық ауыз әдебиетінің кейбір элементтерін сақтады.
Және осы поэмалардың кейіпкерлерін өз бетінше қойған.
Мағжан Жұмабаевтың поэмалары тек шығыстық үлгілерді арқау етіп қана қоймай, қазақ тарихында болған оқиғалар мен.аңыз-ертегілерді де арқау еткені бәрімізге де белгілі болып отыр..ХХ ғасырдың басында қазақ әдебиетінің қатары біршама поэмалармен толығып, өсу кезеңде болды. Дәл осы салаға М.Жұмабаевтың да еңбек еткені белгілі.
Ақынның түрлі жанрдағы поэмалары әдебиетімізде осы кезеңде жарық көре бастады.
М.Жұмабаев поэмаларының сюжеті аңызға, тарихи оқиғаларға, ертегіге, мысалға, толғауға құрылған десе де болады.
Ақынның тарихи оқиғаларға негізделген – «Батыр Баян», аңызға негізделген – «Қорқыт», «Қойлыбайдың қобызы», ертегіге негізделегн – «Ертегі», «Оқжетпес», мысалға негізделген – «Өтірік ертек», «Жүсіпхан» т.б. поэмалар қатарын атауымызға болады..Бүгінгі біздің осы мақалада қозғайтын мәселеміз – «Батыр Баян» поэмасында кездесетін психологиялық сарындар болып отыр. Әрине, әдебиетте поэма жанрында психологиялық аспектілер терең суреттелмейді.
Мағжан Жұмабаевтың таланты мен дарыны поэмада психологизм ұғымын суреттеуді алып келіп отыр десек, қателеспеген болар едік..«ХХ ғасырдың басындағы Мағжан Жұмабаев поэмаларының ішкі мазмұнын ашуға шығыстан келген сюжеттер ғана емес, өмірдегі болған, шындық оқиғалар да романтикалық сарында қызмет еткен. Ақын осы әдіспен белгілі бір қоғамның өзі таныған бейнесін көркем шындық биігіне көтере, үлкен полотонда суреттеді.
Автор бас кейіпкер іс-әрекеті арқылы өзінің эстетикалық принциптерін алға тарта отырып, өзінің қоғаммен қарым-қатынасын танытады.
Бұған дәлел – поэмалардағы негізгі сюжетпен қатар дамып, ақын ой-арманын танытатын лирикалық толғаулар.
Кейбір туындыларда ақын өз кейіпкерімен ажырамастай бірігіп, біртұтас образға айналған» [1.
9].
Бұл пікірге толық келісуге болады.
Ақын өмірде болған шындық оқиғаларды, оның ішінде тарихи оқиғаларды поэмасына арқау етіп суреттеген десек қателеспейміз..Ақынның поэмалары романтикалық, психологиялық, лирикалық сарындарға өте толы болды. Поэмаларында оқиғаларды баяндап қана қоймай, сол оқиғалардағы кейіпкерлер ісіне басты назар аударды.
Поэмаларында тек тарихта болған оқиғаларды немесе аңыз әңгімелерді баяндап қана қоймай, ғашық болу, патриоттық және тағы басқа сезім құбылыстары кеңінен суреттейді.
Мәселен, «Батыр Баян» поэмасында осы мотивтер кездеседі..Негізінде поэмада психологизм аспектілері кеңінен суреттелмейді. Поэма проза емес.
Прозада кейіпкердің жан дүниесіндегі сезім иірімдері жан-жақты ашылып суреттелсе, поэмада бұл құбылыс тар шеңберде қолданылады.
Мағжан Жұмабаев талантты ақын болғандықтан, Батыр Баян поэмасында кейіпкерлердің психологиялық сарындарын көркем ой кестелі сөзбен берді деп айта аламыз.
Жүсіпбек Аймауытов Мағжан Жұмабаевқа арналған мақаласында: «Мағжан – терең күйдің ақыны емес, нәзік сезімнің, тәтті қиялдың ақыны, ол кедейдің ақыны емес, ұлт ақыны» деген болатын [2. 227]. Ендеше осы пікірден «түйер ой, қорытындылайтын сөзіміз» Мағжан Жұмабаев поэмалары нәзік сезімдерге құралған.
Мұндай сезімдер күйін «Батыр Баян» поэмасынан көруімізге әбден ақ, болады екен.
Мағжанның осы аталған.«Батыр Баян» поэмасын Ш.Елеукенов қазақ әдебиетінде Мағжан Жұмабаевтың реалистікпсихологиялық поэмаларының негізін қалағандығын айтып кеткен болатын. Және де, осы поэманы Ш.Елеукенов реалистік-психологиялық поэма деп таныды.
Мағжан Жұмабаевтың поэмаларын зерттеген зерттеушілеріміздің бірі – Ж.Балтоғаева да «Батыр Баян» поэмасын психологиялық сарында жазылғандығын айтып кеткен болатын. «Поэма психологизмі өте күрделі.
Поэма адам жанының ұңғыл-шұңғылын негіз етіп алмайтын жанр деп қарасақ та, Мағжан білімі, мүмкіншілігі, қабілеті арқылы поэмаға ширығу, асқақтықты дәл осы құбылыстар арқылы берген.
Мұнда адам мінезінің астары, жан-дүние ішкі қыртыстары, сезім толқыныстары мен психологиялық тартыстар образды түрде көрініс тапқан» [3.
13]..«Батыр Баян» поэмасы тарихи поэмалар қатарына жатады. Негізгі тақырыбы жоңғар шапқыншылығы кезіндегі «елім деп жерім деп» еңіреген Батыр Баянның ерлігі, батырлығы, батылдығы суреттеледі.
Сонымен қатар, бұл поэмада тарихи оқиғалар, Баянның ерлігі ғана емес, Баянның ауылға тұтқын боп түскен он төрт жастағы қалмақ қызына ғашық болуы, ғашық болса да сол сезімін ақылмен жеңіп, қызға тиіспеуін автор жақсы суреттейді.
Әрине, бұл суреттеудің астарында автордың Баян образын шығарып отырғандығы белгілі.
Сонымен қатар, Ноян атты інісін, қалмақ қызымен қоса өлтіргенде Баянның күңіреуі де поэмада жақсы көрініс тапқан.
Осы аталған поэмада ақынның сұлу қыздың портретін беруі, пейзажды суреттеуі, адам мен табиғат арасындағы психологиялық сезімдерді беруі шебер десек те болады.
Мәселен, Арқаның тамаша табиғатын ақын:.«Арқада жер жетпейді Бурабайға, Бөленген бұйра сыпсың қарағайға..Бұлт құшқан мәңгі мең-зең Көкшетауға, Бөлектау: «Ой бауырым!» дер анадайда.
Оқжетпес найза қия-қыранға ұя,.Қарасаң жанның шері тарқамай ма? Солардың ортасында Бурабай көл,.Мөп-мөлдір дөп-дөңгелек ұқсайды айға...».Көкшенің сұлу да кербез табиғатын ақын осылай суреттеп кетеді. Кез келген жан баласы осы суреттеуді оқи отырып, бейне бір өзі табиғат әлеміне еніп, Бурабай көлдің мөп-мөлдір.бейнесі мен бұйра сыпсың қарағайлардың ортасында жүргендей сезінеді деп айтсақ қателеспеген болар едік..Батыр Баян поэмасында кейіпкерлер портреттері өте жоғары деңгейде суреттелген деп айта аламыз. «Аузынан ана сүті кеппеген» он бес жасар Ноян поэмада балалығы қалмаған, оңын-солын әлі жетік танымаған жас бала болса, тұтқындағы қалмақ қызы «еліктің лағындай», сызылған сұлу бір бейне.
Бұл поэмадан қалмақтың тұтқын қызына деген Ноянның ғашық болу мотиві байқалады..«Ноян да сол сұлуға тәтті балдай, Мөлдіреп қараушы еді көзі талмай. Мас болып, дене түгіл жаны елжіреп, Жұтқандай сол сәулені демін алмай.
Алайда бұзық ойдан аулақ еді, Сұлуға тәңірі көріп табынғандай..Жанса да жап-жас Ноян, сұм сұлу қыз, Көп заман жүрді бірақ, көз де салмай. Сонда да, кейбір кезде ақ бетіне,.Бір нәрсе жүгіруші еді ыстық қандай»..Екі жастың ғашық болу мотивін автор осылайша суреттейді. Қыздың бетіне жігітті көрген сәтте қан жүгіруі психологиялық тұрғыдан тегін емес.
Ал, Ноян баланың ғашық болу сезімдерін автор жігіттің бет-бейнесінен де көрсетіп бергендей:.«Жас Ноян қызды көріп от боп кетті, Көздері қызыл жалын шоқ боп кетті»..Әрине, тұтқында жүрген, сызылған қалмақ қызының сұлулығына Ноян қалай мас болмасын. Автордың сол қыздың портретін беруі өте шебер түрде орындалған десек те болады..«Сол сұлу сұлу екен атқан таңдай, Бір соған бар сұлулық жиылғандай..Торғын ет, шапақтай бет, тісі меруерт, Сөздері су сылдырлап құйылғандай. Бір улап көзқарасы, бір айнытқан, Жұлдыздай еркелеген сөнбей-жанбай.
Лебізі – жібек лебі, жұмақ желі, Кәусәрдей татқан адам қалар қанбай»..Автордың осы суреттелуі Баян батырға да әсерін тигізбей қойған жоқ. Батыр Баян да осы он төрт жастағы қалмақ сұлуына ғашық болды, көз салды.
Бірақ, қалмақ қызына саусағының ұшын да тигізген жоқ.
Өйткені автор осы әрекетке байланысты Баянның адалдығын, ерлігін көрсетіп отырғандай.
Бойын махаббаттың тәтті сезімі билесе де, ол сезімге ерік бермеді, махаббат пен ләззаттан бас тартуы жас қызға деген ағалық мейірімін танытуға алып келгендігі бәрімізге белгілі..Осы аталған поэмада Баянның бала Ноян мен қалмақ сұлуын қоса өлтіргендегі күңірену сезімін автор шебер түрде суреттейді. Батырдың қайғырғаны – даланың қайғырғаны, батырдың күңіренуі – табиғаттың күңіренуі.
Автор осы ұғымды негіз ете отырып, Баянның басындағы психологиялық күйді табиғатпен қатар, табиғат арқылы ашып берді десек, қателеспейміз.
Мәселен: «Айырылып екі жаннан қаралы ер, Зарланып көзінен қан тамшылатты. Тұңғиық жанды жеген қап-қара шер, Жүрегі тас болса да, шыдай алмай, Қамығып, қайғы басып, күрсінді жер.
Молайтып минут сайын қасірет жырын, Жанында өксіп-өксіп жылады жел»..Осы поэма жолдарынан Баянның басынан өткен қайғыны байқай аламыз. Туған інісі мен қарындасындай болып кеткен қызды өлтіріп, екі жасты құшып батырдың жылап отырғандығын автор психологиялық сарындармен қоса суреттейді.
Ия, жас Ноян жастығын жасап, туған еліне опасыздық жасап отыр.
Бұл Батырдың намысына, ашуына тиді.
Батыр Баян ашудың негізінде ақылын жоғалтып, құрғыр намыс жібермей, екі жасты да атып тастады.
Екі жасты жоқтап еңіреуін автор табиғатпен қатарластыра отырып, психологиялық параллелизм түрінде беріп отыр..Поэмада кейіпкердің жан дүниесіндегі сезім құбылыстары өте тар шеңберде суреттелетіндігі айтпаса да түсінікті. Мұндағы психологиялық сарындар кейіпкерлер арқылы емес, автор арқылы беріледі.
Кейіпкердің басындағы сезімдері мен күйін автор өз сөзімен, сырттан бақылау арқылы беретіндігі бәрімізге белгілі болып отыр..«Боз үйде жалғыз қалып Баян енді, Жаралы жолбарыстай күңіренді. Қорғасын миын, ойын төмен басып, Ақылға алғыр құстай ашу төнді..Бір көк сұр түс енгізіп, бар денеге, Сұм жүрек қанды өзіне жинай берді. Ақырда ашу ерді билеп кетіп,.Жалп етіп, сөнген шамдай ақыл өлді. Өлді ақыл.
Атып тұрып Батыр Баян, Боз үйден оқ жыландай шыға келді»..Байқап отырсақ, батырдың оқ жыландай үйден атып шығуы бойын ашу кернегеннен болса керек. Автор батырдың күңіренуін, ашулануын, санасын ақылсыздықтың билеуін өз тілімен сырттан беріп отыр. Баянның өз тілімен, не өз сезімін жеткізіп тұрған жоқ.
Сырттай бақылау арқылы автор өз психологизмін жеткізіп отыр.
Баянның басындағы психологиялық күйді автор өз сөзімен жақсы жеткізіп отыр десек, қателеспеген болар едік..Қорытындылай келе, біз М.Жұмабаевтың талантты ақындар қатарына жататындығына көз жеткіздік. Ақынның көркем де шебер тілі өз поэмаларында кейіпкерлер дүниесінің жан әлемін бүге-шүгесіне дейін суреттемесе де, автор өз ойымен шебер жеткізе білді. ХХ ғасырдың басындағы қазақ әдебиетінің қатарын өз поэмаларымен толықтырып, поэма жанрының қазақ әдебиетінде өсуіне ықпал жасады деп айтсақ, қателеспейміз.
Ақынның поэмалары лиризмге өте толы.
Ақын өз поэмаларында кейіпкерлерінің сезімін өзі сезгендей әсер беретіні сөзсіз.
Ақынның поэмаларын қазіргі таңда толық зерттеуіміз біздің басты міндетіміз болып саналатындығы белгілі...Әдебиеттер.