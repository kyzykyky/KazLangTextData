Мақалада «өнерінен өмірі сұлу», аса көрнекті әнші-композитор Ақан сері Қорамсаұлының жүйрік ат, құмай тазы, қыран бүркіт ұстаған өзгеше өмірі, ерекше өнері және серінің қанаты болған жүйрік аты – Құлагер туралы сөз болады. Үш жүздің басын қосқан Сағынайдың асында үш жүз жиырма үш ат қосылған аламан бәйгенің алдында қара үзіп, оқ бойы алды келе жатқан ерен жүйрік Құлагерді көре алмаған дұшпандары Батыраш, Қотыраштың қастандықпен мерт қылғаны белгілі.
Осы ауыр қайғыға арнаған Ақан серінің мұңға, зарға толы «Құлагер» ән-өлеңі мақалада талқыланады..Қазақ халқы әнші-ақындар шоғырының аса көрнекті өкілдерінің бірі – Ақан Қорамсаұлы. Жасынан ән-жырға үйір ол қолына домбыра алып ән салады, өлең шығарады.
Жігіттік, сал, серілік жолға бейімделеді.
Әдемі киініп, жүйрік ат, құмай тазы, қыран бүркіт ұстайды.
Қасына өнерлі жігіттерді жинап, ел аралайды, сауықсайран құрады.
Қалың елді ғажайып әнімен баурайды.
Бір уақ сейіл-серуенге шығып, саятшылық құрады.
Осындай өзгеше өміріне, өнеріне риза болған халық «сері» атандырады..Жүйрікті бәйгеге қосып, аңшылық-саятшылық құру ерте кездегі халық өмірінен елеулі орын алған. Адам үнемі бір қалыпты-бұйығы тірлікпен өмір өткізе бермеген.
Арасында тіршіліктің қызығы мен шыжығын көруді де парыз санаған..Ақан сияқты көп қырлы өнері бар сері адам үшін бұл-басты қажеттілік болған. Ақын дүние-байлыққа қызықпаған, оны мақсат та етпеген.
Оның есесіне Құлагердей ат, Қараторғай мен Базар ала сияқты қыран құс пен тазы ұстаған..Ақан сал-серіліктің салтанатын аңшылық-саятшылық, құсбегілік мергеншілікпен ұштастырып, бір уақыт осыларды қызықтаған. Құс салып, ит жүгіртіп көңілін көтеріп, жанын жадыратқан.
Сондықтан бірқатар туындылары осы тақырыпқа арналған.
Солардың ішінде қалың елге кең тарағаны «Құлагер» ән өлеңі..Бірнеше рет аламан бәйгенің алдын бермей, даңқы бүкіл Арқаға тараған Құлагер 1876 жылы Сағынайдың асында қастандықпен өлтірілгені белгілі. Бәйгеге үш жүз жиырма үш жүйрік қосылады.
Осынша аттың алдына қара үзіп келе жатқан қанатты жүйрік Құлагерді Ақмоланың алпауыты Жүсіптің жандайшаптары қастандық жасап, айбалтамен басынан ұрып өлтіреді.
Осы бір қарабет-қастандық сезімтал ақын жанын жаралайды.
Өйткені ер қанатына айналған атқа халық ерекше мән берген.
«Бұл көшпелі өмірдің өзінен туған қажеттілік болатын...
Қазақтардың ғасырлар бойындағы тіршілік өткелдерінің куәгері – аттың орны мен қызметін ешбір ақын, шешен, жыршы айтып тауыса алмаған» [1, 79].
Осы дәстүрден Ақан сері де шет қалмаған.
Оның үстіне қапияда мерт болған атының өлімі де Ақан серіге орны толмас өкініш әкеледі.
«Құлагер» ән өлеңін өлген атының басында отырып айтады.
Сондықтан бұл өлең ақынның ауыр жан күйелісі, терең тебіренісінен туған.
Өлеңде озбырлықтан зәбір көрген ақынның көкірегін кернеген қайғы-мұңы бар.
Сондай-ақ ақынның көңіл-күйіндегі сан түрлі психологиялық өзгерістер де айқын байқалып отырады.
Құлагерді қарап тұрған Ақан сері алдыңғы аттың түсінің өзге екенін байқап мазасыздана бастайды.
Бір жамандықты сезгендей болады..Жел соқса қамыс басы майда деймін, Атыңды, ат айдаушы, қайда деймін. Алдыңғы ат баран болмай қылаң болды Жығылмаса , Құлагер қайда деймін?! [1, 45]..деген жолдарда бір үміт, бір күдік тай-таласқа түскендей болады. Ат айдаушыға қарата тіл қатып, алыстан көрінген алдыңғы аттың баран болмауы Ақан көңіліндегі күдікті көбейте түседі.
«Жығылмаса, Құлагер қайда деймін?!»..Ақан сері Құлагердің өлгенін естігенде есі ауысқандай басқа күйге түседі. Оның ой-сезімін бір сәт шарасыздық билегендей болады..Өлді деп Құлагерді естігенде,.Бір тұрып, бір отырып ойбайладым,-дейді..Басқа не істесін? Көңілі суып, үміті үзіледі.
Үрей билеп шошынған Ақан «Сарыаласына мініп тұра шабады». Енді оның психолгиясында басқа өзгеріс байқалады.
Ыза мен кекке булығып ашынған ақын іштегі мұң-зарын өксік атқан ән өлеңмен шырқайды.
«Намаз шам, намаздігер» арасында мұңлы ән бүкіл Ерейментаудың алқабын күңіренткендей болады..Шыныңмен өлгенің бе, Құлагерім, Салбырап саптаяқтай төменгі ернің. Баспа-бас қызға бермес жануарым Басылмас бір шырқамай менің шерім,-.деп аяулы Құлагерін жоқтайды..Құлагердің бүкіл топтан озған жел жетпес жүйріктігі, бірде тұлпарға лайық сыны, тіпті өлген жеріне дейін өлеңнен көрініс тапқан..Құлагер топтан озған жүйрігім-ай, Жарасар келте жібек құйрығың-ай. Түбіне Ерейменнің айдап келіп.Құдайдың қарай қойшы бұйрығын-ай [1, 46].Ақанның өкінішінде шек жоқ. Өлеңнің әр шумағы оның жан күйігіне толы.
Құлагер дүбірлі бәйгеге қосылған сайын Ақан серінің де, елінің де намысын асқақтата түседі.
Сондықтан оны бүкіл Атығай, Қарауылға олжа салған жүйрік ретінде жоқтайды.
Елдің де, ердің де даңқын асырған тұлпардың қапияда мерт болуы жалпақ жұртқа да оңай болмаған..Ор болып қалушы еді шапқан жерің, Шаттанып тұрушы еді қосқан елің. Атығай, Қаруылға олжа салған.Бота тірсек, қыл сағақ, сандал керім Құлагер құнанында керім еді, Нағашым сұрағанда беріп еді..Ат қоса Ерейменге барғанымда, Бір сыншы көзі шыққыр көріп еді..Көкшетау, Атбасар өңіріндегі ас-тойларда үнемі жеке-дара келіп, атағы алыс елдерге – Арқаға кеңінен тараған Құлагерге Атығай-Қарауыл елі тілекші болады. Тіпті Құлагерді бір көруге қаншама адам ынтық болып құмартады.
Өйткені тобылғы түстес Құлагердің мүсіні де ерекше болады..Құлагер айналайын тұлпарым-ай,.Бір көрмей, тұра алмаймын сұңқарым-ай. Даңқыңа бүкіл адам ғашық болып.Бір көрсек деп тұратын іңкәрім-ай! [1, 47].Ақаң серінің көңіліндегі көлеңкені кетіріп, жан серігіне айналған сәйгүлігіне деген ынтызар ықыласында шек жоқ.Шошына аласұрған Ақан:.Өлді деп, жануарым естігенде, Шықпады уақыт жетпей шыбын жаным..Не:.Өлді деп, Құлагерім естігенде Ойбайлап орнымнан тұра алмадым, -дейді. Бұл оның сәт сайын сан құбылып, сан өзгерген көңіл күйі, жан қиналысы екені аян.
Ақанның аз ғана уақыт ішіндегі психологиялық мезеттері шынайы көрініс тауып отырады.
Кейде сезімді ақыл жеңіп, өзін-өзі жұбатады..Құлагер, шешең-сұңқар, әкең-тұлпар, Соғып ең дөненіңде сегіз арқар..Сен өлсең орның басар көк бесті бар Болады құдай қосса о да тұлпар,-дейді..Ендігі үмітті алдан күткендей болады. Сабыр сақтап есін жияды.
Бұдан кейінгі берекет-қайырды Көкбестіден болсын деп өзіне-өзі дем беріп жұбанғандай болады..Өлеңде көңіл жадыратып, көз тойдыратын Құлагердің нағыз тұлпарға тән сұлу мүсіні ажар ашар баяумен көркем бейнеленген. Мәселен: «Жарасар келте жібек құйрығың -ай», «Салбырап саптаяқтай төменгі ернің», «жібектей күлтеленген құйрық-жалың», «қой мойын, қоян жақты сандал керім», «Хазірет Ғали дүлдүлі тұлпар керім», «ор болып қалушы еді шапқан жерің», «бота тірсек, қыл сағақ, сандал керім» т.б.
деген тармақтар осы айтқанымызға толық дәлел болады..«Құлагер» өлеңін оқып отырғанда Ақан серінің жанына жара салған күйзелісі, мұң мұнары басып тығырыққа тірілген ауыр да, азапты сәттерінің шыны мен сырына қаныға түсеміз. Ақынның азалы үнінен сырт қалу мүмкін де емес.
Қызғаныштың қызыл итін жүгіртіп, әділдікке жымысқылық пен қол көтерген қараниет қарақшылардың зұлымдығына басылған лағынет таңбасы..Құлагерді өлтіргендей алдым несін, Әркімнің тәңірім берген несібесін. Қас қылған жануарым Құлагерге, Жауызға бар тілегім өлім берсін [1, 48],-.деген жолдар Ақан серінің ғана тілегі емес, қара ниет жауға деген бүкіл халық қарғысы деп ұқсақ болады. «Құлагер» ән-өлең бір ғана жүйрік тұлпарға ғана арналмаған.
Мұнда әділетсіздікке деген Ақан серінің жан ашуы жатыр.
Ат өлімі ақын жүрегіндегі ашу-ыза, кекті.тұтандырып, намысын жани түскен. Сондықтан Ақан сері сол тұстағы заманның ащы шындығын ашып, қанды қол қарақшыны да, кеудесіне нан піскен озбырларды да өлтіре сынап оларға қарсы үн көтереді, өлім тілейді..«Маңмаңгер» ән–өлеңі де Құлагерге арнап шығарылған көрінеді. Сейдалының асында (үш жүз ат шапқан) озып келгеннен кейін Ақан сері бір уақ атының маңдайынан сипап, оны арыбері жетектеп жүрсе керек.
Құлагердің жайлы мінезі мен маң-маң басқан жүрісіне қарап осы ән өлеңін шығарыпты: «Маңмаңгер» өлеңінің алғашқы шумағы мынадай болып келеді:.Маңмаңгер, кекілің келте, жалың майда, Жүйрік жоқ сенен озған құнан, тайда. Жүрісің желмаядай, жануарым.Көрейін қызығыңды осындайда [1, 51].Өлеңнен ақынның атына деген ризалық сезімі аңғарылады. Әзірше бұдан озған жүйрік жоқ екенін айтады.
Сондай-ақ келте кекіл, майда жал, желмаядай жүріс нағыз жүйрікке тән сипат..Осы арада профессор Ж.Дәдебаевтің «Тұлпардың сыны мен бабы» кітапшасындағы ат сындарына назар аударған артық болмайды. Кей – Қауыстың сыны: «Төменгі ерні салпы, құйрығы сүзіліп бітеді.
Түр-түсінің ең жақсысы-торы, құрма түс».Күреңбай сыншының үлгісі: «Құлағы тік», «Қамыс құлақ» болғанда, жұтқыншағы қойдың жұтқыншағына ұқсайды.
Сағағы кең, ерні салбырап тұрады.
Тілерсегі желмаяның тілерсегіндей, құйрығы қою да емес, сұйық та емес, қоқанның жібегіндей жеңіл келеді»..Күреңбай көріп тұрып артын, алдын:.-Жануар жүйрігі екен жылқы малдың, Жері ұзақ, күші алдында, өрен жүйрік, Бітімі өзі айтып тұр жануардың..Келіскен кескін мынау, омыраудың.Өзі айтар: қаратам,деп,қазақ қауымын. Coм аяқ, быртық бақай, болат тұяқ, Тасындай шұбар ала Көкшетаудың..Тәует бас, қамыс құлақ, қуарған жақ, Құлан жал, бұлан мойын, қой жұтқыншақ, Қоян жон, жазық жая, жауырынды,.Құс топшы, қос шынтағы қалқыңқырақ..Абайдың үлгісі: «Ерні салпы, жағы қоянның жағындай, сағақтығы кең. Жүйріктің мойны жұмырланып келеді» «Қой мойын» деп осындай мойнынды айтады.
Тілерсегі ботаның тірсегіндей майысып бітеді» Шоқан Шөңкеев үлгісі: «Құлағы тік, мойнының ұзындығы орташа, жал, құйрығы май да, жұқа бітеді».
Киік-.бай сыншының үлгісі. «Ақан серінің Құлагерінің сағағы кішігірім баланың басы сиып кететіндей кең болған.
«Жүйріктің тірсегі майысып келеді.
Маймиған тірсекті жүйріктің артқы аяқтарының серпіні ғаламат күшті болады» [2, 11].
Біз бес түрлі ат сынының ішінен тек Ақан сері өлеңіндегі Құлагерге қатысты айтылатын ат сынын теріп қана алдық.
Құлагердің мүсінсуреті осы бес сыншының айтқан сын-сипатына дәл келеді.
Ендеше Құлагердің дене мүшелері нағыз жел жетпес жүйрікке тән екеніне көзіміз жеткендей болады..Ақан Қорамсаұлының «Көкжендет» өлеңі де өзінің қаршығасына арналған. Бір күні Көкжендет желдеп ұшып кетеді, бірақ қайта келмейді.
Мәпелеп баққан қаршығадан айрылуы, сол беті табылмай кетуі Ақан серіге оңай болмайды.
«Жығылған үстіне жұдырық тигендей» болады..Көкжендет, сені салдым дабыл қағып, Мойныңа әшекейлеп тұмар тағып..Қарасам жан-жағыма Көкжендет жоқ Айрылдым қапияда сенен нағып?! [1,49], -.деп өкініш білдіреді. Оның қыран құс екенін еске алады..Көкжендет, тұғырың алтын, маржан баулы, Тұрушы ең ағаш үйде асыраулы...Алпыс қаз, тоқсан үйрек бір күнде алған Құс қайда Көкжендеттей қыран шәулі.«Алпыс қаз, тоқсан үйрек бір күнде алған» қырандығына ризалық білдіреді. Әу баста құс салып, ит жүгірту күн көрістің бір түрі болса, кейінірек бой жазып, дем алу үшін қолданған.
Ал серілер үшін жүйрік ат, қыран құс ұстау әдетке айналған.
Құлгер де, Көкжендет те Ақанның даңқын асыра түскен.
Ол сейіл-серуен үшін ұстаған.
А.Қорамсаұлының Құлагерге арналған тағы бір өлеңі «Ішінде орта жүздің жүрмін шалқып» деп аталады.
Бұл өлеңінде Ақан сері Құлагерді нағашысына бағалатып сатып алғанынан хабар табамыз..Құлагер дөненің де алдым сатып, Қызыққа ойнап-күліп жүрмін балқып. Бас қосса неше жиын қандай топта, Келесің, Құлагерім, таңырқатып..Бұл кезде де Құлагер жүйрік ретінде танылып, бүкіл жалпақ елге даңқы жайылған атқа айналады. Ақан өнерімен халыққа танылса, Құлагер жүйріктігімен мәшһүр болады..Мінгенім, Құлагерім, өзің тұлпар, Қолыма ұстағаным тағы сұңқар. Жастықтың арқасында қылдым сайран Өзім сал, өзім ақын, емеспін зар..Алып ем жиырма бесте дөненің де, Көруге қызығыңды болып іңкәр. Бәйгіден үш жүз аттан озып келдің.Артыңнан жете алмаған талай тұлпар [1, 71].Бұл Сайдалының асы болатын. Үш жүз аттан суырылып шығып, небір менменсіп күпінгендердің аттарынан қара үзіп келеді.
Мұның бәрі Ақанның көңілін көтере түседі.
«Өзім сал, өзім ақын, емеспін зар» дейтін себебі осы болса керек.
Осы бәйгеде озып келген Құлагер жалаудан үркіп, астынан өтпегендіктен, жүрт Үркеккер деп ат қояды.
Сондықтан Ақан сері «Құлагер» өлеңінде «Қарағым айналайын Үркеккерім» деп елжірейді.
Бұл өлеңдерді ақынның құстан жүйрік, адамнан есті, жан серігі болған Құлагеріне қойған жыр-ескерткіші деуге болады..Ақан серінің «Қараторғай» өлеңі бір кезде Зілқараның Әлібегі сыйлаған Қараторғай атты бүркітіне арналған. Беріректе қартайып, құйрықтарының қауырсыны түсіп азаяды.
Бұл құстың қонуына кедергі болады.
Жерге жақындап келгенде қона алмай біраз уақыт шырылдап айналады екен.
Мұны көрген Ақан бір кездері қасқырға түскен қыран бүркіттің әбден кәртейіп, шырылдаған аянышты күйіне толқиды, жаны ашиды.
Сөйтіп «Қараторғай»ән-өлеңі дүниеге келеді.
Оның үстіне Ақанды талай қуанышқа батырып, олжа түсірген құсы бір түнде өліп қалады.
Өлеңде:.Ұшады қараторғай қанат қағып, Астына қанатының маржан тағып. Бірге өскен кішкентайдан, қараторғай.Айрылдым қапылыста сенен нағып [1,88], -.дейді. Бұдан соң: Қараторғай, Ұштың зарлай..Бишерай,шырылдайсың Жерге қонбай!-.деп бүркітінің хал-жайын нақтылы бейнелейді. Ақынның өкініш – мұңы көрінгендей болады.
Біз талдап отырған Ақан сері өлеңдерінің («Құлагер», «Маңмаңгер», «Көкжендет», «Қараторғай»т.б.) бәрі де әнмен айтылған.
Өйткені белгілі бір поэтикалық туынды композитордың әдемі әуенімен әрленіп айтылғанда әсері артады, көптің жадында сақталады және ғұмыры ұзақ болады.
Халық арасына тарау мүмкіндігі де арта түседі.
Ақын әлеуметтік өмірдің сан түрлі қасиет-қырларына сын-сарап жасайды, барлау-байлам айтады.
Ақан сері өз ойын көркем кестелеп, әсерлі жеткізе білетін талантты суреткер..Қазақ халқының көрнекті ақыны Ілияс Жансүгіров «Құлагер» поэмасында ақын трагедиясының себептерін жан тербетерліктей нәзік, асқан шеберлікпен айтты:.Күн батты, көлеңке алды Арқа жерін, Кешкі жел жыбырлатгы Қусақ көлін. Қоштасып Құлагерге күңіренді Ақан, Қайғыртып қасындағы қалған елін...
Ұзын жол, жұлдыз жарық, жазғы түнді.«Құлагер» деген әнмен күңірентті. Әнімен шығаруға ішкі дертті, Шырқатып ащы үнімен шерін шертті.
Болады салған әні су сепкендей, Сөндіре алмаса да жанған өртті..Ащы зар, ауыр шері айғайлатты..«Құлагер» айтқан сайын қайғы ойлатты..Ақан өмірінің соңғы кезін оңашалану жағдайында өткізген. Серілік өмірден ада болған, жастық армандарының көбіне қолы жетпеген, жер-суынан айрылған, ел басшылары мен пиғыл-ниеті бұзыла бастаған пысықтардан жәбір көрген ол қасына жалғыз мылқау баласы Ыбанды алып Қоскөл жағасында оңаша өмір кешкен.
Ақын дұшпандары ол туралы неше түрлі өсектер таратқан.
Сөйтіп жүріп ол 1913 жылы 70 жасында қайтыс болған..Тегінде тегін бе екен Ақан сері, Бұл да бір емес пе екен елдің ері? Өз ұлы, өз ерлерін ескермесе,.Ел тегі алсын қайдан кемеңгерді? -.деп І.Жансүгіров жырлағандай Ақан серінің қазақ өнеріндегі орны ерекше. Сондықтан ақынның мұрасын жан-жақты насихаттап, ұрпақтанұрпаққа жалғастыру баршамыздың міндетіміз...Әдебиеттер.