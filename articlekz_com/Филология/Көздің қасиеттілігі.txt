Қазақта «көз тиді» деген ұғым бар. Осы сөздің мағынасы қазақ жəне антикалық Полифем мен Төбекөз образдарын салыстыру барысында анықталады.
Өйткені, Төбекөзде – көздің фетиштік қызметі жақсы сақталған.
Ежелгі гректер үшін де бұл өзекті болған.
Оған мысал өте көп.
Мəселен, Паллада Афинаның көзі жабайы əрі магниттей тарту күші ерекше болған, ал, Медуза – горгонның көзі түскен нəрсенің бəрі тасқа айналған.
Ал, киклоптардың бір көзі екі көздің қызметін атқарған.
Аргустың бүкіл денесі көз болғандықтан, көріпкел болған, ол өлген соң оның көзін Гера өзінің қасиетті құсы − тауыстың құйрығына орнатқан.
Сондықтан архаикалық фольклорлық түсінік бойынша көз – фетиш болғандықтан киклоптың жанды жері − сол.
Жанды жеріне зақым келген соң ол, əрине, өледі.
Ғылымда ежелгі нанымдардың қайсысы бұрын шықты дегенде алдыңғы орынға анимизмді қояды.
Бірақ бұл туралы ойлану керек.
Əлдебір заттың жаны бар деп тану, жалпы жан туралы түсінік кейін шыққан сыңайлы.
Алдымен ол зат жаны бар деп танылу үшін қасиетті саналуы тиіс, ал, қасиетті деп тану фетиш туралы түсінікпен сабақтас.
Осылай ойлағанда ежелгі нанымдар арасында фетиш анимизмнен бұрын пайда болған.
Кейін сол қасиетті саналған заттың жаны бар деген түсінік жеке анимизм туралы ұғымды бөліп шығарады.
Бұл тұрғыда монофункцияның полифункциядан бөлініп шығатыны сияқты тəсіл қолданысы да осы ойды қуаттай түссе керек.
Көз қалайша фетиш болады деген сауалдың тууы заңды.
Полифемнің маңдайындағы жалғыз көзін Күннің атрибуты деп қарауға болады деген пікірді антикалық мифтерді зерттеуші Э.Я.Голосовкер «Логика мифа» деген кітабында жазған..«Қорқыт Ата кітабында» Төбекөзге пері анасының: .– Ұлым, саған оқ өтпесін, тəніңді қылыш кеспесін, – деп, баласының саусағына жүзік салуын [1, 178-б.] темірден жасалған заттың магиялық күші бар деген түсінікпен қабылдау шектеулі үғым болады...Жүзік сарыны шешен мəтінінде де сақталған. Мұндағы кейіпкердің аты ─ Парчо.
Бірақ оған жүзікті шешесінің бергені туралы айтылмайды.
Бұл мəтінде оның көзінің күюі мен оны өлтірген кейіпкердің қой терісін жамылып, құтылу тəсілі көп халықтың фольклорына ортақ.
Айламен құтылған жігітті ұстаудың амалы ретінде Парчо оған жүзігін береді.
Жігіт ол жүзікті саусағына кигенде одан дыбыс шығады, сол дыбыс арқылы оны ұстап алмақшы болып, солай қарай жүреді.
Жігіт жүзікті саусағынан алайын десе, ол шықпайды.
Ақыры, саусағын шауып тастап, лақтырып, қашып құтылады [2, с.123]..Моңғолдың «Гесер» шығармасында да магиялық жүзік сарыны бар. Гесердің əйелін ұрлап кеткен он екі басты мангус Арал-гоаның алдап-сулауымен екі алтын жүзікті беріп қояды.
Əйел оны Гесерге береді, сол жүзіктердің бірі мангустың мекенінің қақпасын ашса, екіншісі оны жабады.
Алтын жүзіктерді алу арқылы Гесер əйелін құтқаруға мүмкіндік алады [3, с.131].
Демек, орта ғасырларда жүзік сарыны архаикалық маңызын жоймаған.
Ал, түріктекті халықтардағы нұсқаларда Төбекөздің магиялық сипатын жүзік сарыны бойынша зерттеп көргенде оның оғыздар бірлестігінде маңызды сарын болған деп қорытынды жасауға болады.
Өйткені, тек темірден жасалғаны ғана емес, жүзіктің дөңгелек пішінде болуының да елеулі əсері бар. Жүзік – Күн культінің символы.
Мифологиялық тұрғыдағы құбыжықтар Геядан туған, бірақ олардың Бронт, Арг, Стероп болуының өзі күннің күркіреуі, найзағай деген мағынаны білдіріп, табиғат стихиясымен дегеннің өзінде де олар Күнмен байланыстылықты білдіреді..Замандар ауысып, Күн культі əлсірей бастағанда мифтік құбыжықтарға тəн тұтас денесімен стихияны танытатын алдыңғы буын өкілдерімен салыстырғанда жалғызкөзі ғана маңызды болып қалғаны Одиссей кездескен Полифемнің ертегілік бейне болу жолын танытады..Төбекөздің қолға түскен «олжасы» − адамдарды өз үңгіріне кіргізген соң оттың шоқтарын жайғастыра бастайтыны бекер айтылмаса керек. Ежелгі түсінік бойынша от Күннің жердегі ұшқыны деп қабылданғандықтан, бұл да Күннің символы, Төбекөздің маңдайындағы жалғызкөзі де жарқырап тұрған Күннің белгісі іспетті..Пері бейнесі фольклорда əртүрлі сипатта көрінеді. Соған қарамастан оны өзге əлемнің өкілі деп қабылдау да бар.
Əйтсе де, Европа мен Азия халықтарының фольклорында жиі кездесетін перінің аққу құсқа айналып, адамның жары болу сарынына мəн берген В.М.Жирмунский оны тотем ананың қызметінен қалған белгі ретінде атағаны [4, с.600] құптарлық.
Солайша Төбекөзге магиялық сипаттағы жүзікті беруші перінің ізгі ниеттегі бейне екені анықталады.
Бұл да Төбекөздегі ерекше заттардың анаеркі дəуірінде туған көне сипатта екенін айғақтай түседі.
Зерттеу барысында түркілік Төбекөздің Полифемге қарағанда архаикалық образ екені дəлелденеді..Одиссейге қатысты не жүзіктің, не қылыштың магиялық қасиеті айтылмай, тек адам есіміне ғана орын алуы ежелгі гректер үшін төл сюжет болмауымен байланысты сияқты. Яғни сюжет оларға жеткенше деградацияға түскен болуы керек.
Мұны кейіпкерлерге жүктелген қызмет бойынша да анық көруге болады..«Қорқыт Ата кітабындағы» бұл жыр негізге архаикалық сюжетті арқау етіп, оның шешімін ұсынуда ислам дінімен толық байланыстырмай, қаһармандықты насихаттау мақсатын көздеген. Осы мақсатпен Басат батыр-кейіпкер образында енгізілген.
Мифтегі құбыжықпен күрестің мақсаты басқа екенін Тиамат арқылы анықтасақ, Төбекөзге қатысты сюжет ерлікті жырлау мақсатын көздегендіктен оның қолданысы образды пайдаланудағы екінші кезең болып шығады.
Осылай болғанның өзінде Одиссейдің Полифеммен кездесуі, өз сөзімен айтқанда, қызық көріп немесе сыйлық алмақ ниеті болғаны жəне Алкиной патшаның сарайында бастан өткен əңгіме ретінде баяндауы сейілдік мақсатты аңғартады.
Бұл, сөз жоқ, грек тарихындағы қоғамдық формациялардың таптық, құлиеленуші дəуірінде тууымен байланысты.
Одиссейдің Полифеммен кездесуі ел қорғау мақсатынан қосылмаған.
Бұл сюжеттің шығыстан ауысып келген деген ғалымдар пікірін дəйектей түседі..В.Ф.Миллердің Кавказ мəтіндері грек нұсқасына жақын деген пікірін В.М.Жирмунский қолдамаған [4]..Арабтың «Мың бір түн» ертегісінде Сандыбадтың бастан кешкен оқиғасы ретінде баяндалған Төбекөзге байланысты сюжеттің орын алуы əр елге тараған нұсқаларда өзіндік ерекшеліктердің сипатын анықтауға көмектеседі. Бұл шығарманы қазақ тіліне аударған Қ.Əбдіқадыров: «Күндегі əдетімен семіз біреуімізді қақтап жеп, мақұлық ұйқыға кетті.
Екі темір істікті отқа қыздырып, əбден қызған соң екі көзіне апарып, бойлата сұғып жібердік» [5, 151-б.], − деп жазған.
«Мың бір түндегі» «басы бəйтеректей, бейнесі адам сияқты, көзі шамдай жанып, тісі қазанның тісіндей айқасып, екі құлағы салпылдап жерге сүйретілген бір зат келді.
Қол–аяғының тырнағы бүркіттің тұяғындай», – деп суреттелген құбыжықтың екі көзді болуы ойландырды..Бұл кітаптың 1903 жəне 1930 жылдары орыс тіліне аударылған нұсқаларына тірек болған араб мəтіндерін табу мүмкін болмаса да, сюжет жатжерлік болуына байланысты кейіпкерге қатысты маңызды белгілер өзгеріске түскен деген тұжырым жасалды. М.А.Салье аударған нұсқаны салыстыру арқылы образ циклоп деп аталғанымен, оның жалғызкөзді сипатында еместігін байқадық.
1903 жылғы аудармада «Глаза у него горели, как раскаленные угли» [6, с.225] делінсе, М.А.Салье «Его глаза были подобны двум горящим головням» [7, с.289] деген.
Сондықтан араб мəтінінде де бұл құбыжық екі көзді болған деп болжау қисынды.
Мұнда айтылған құбыжықтың үңгірде тұрмайтыны да көңіл аудартады.
Сандыбад оны «бір сарайға кез болдық.
Иесіз сарайға кіріп, жатып, ұйықтап қалыстық» [5, 150-б.], – деп түсіндірген.
Жəне бір өзгешелік – көзіне істік тығылған соң ол жерді дірілдетердей ащы дауыспен айқайлап, сарайдан шығады.
Яғни, ол өлмейді.
Бұл айырмашылықтардың болуы негізгі сюжеттің бұрмалану нəтижесінде орын алғанын танытады.
Мұнда, сондай-ақ, кейбір нұсқаларда аталғандай, оның өзінен де зор ұрғашы дəудің болуы сюжеттің өзгеріске түскенін сездіртеді..Сонымен жинақтай айтқанда, ортақ сюжетке бағындырылғанмен, кейіпкерлердің Төбекөзбен кездестірілуіндегі стадиялық тұрғыда айырмашылықтар бар екені анықталды. Сарын өзектілігін жойған кезде ауытқушылықтардың еркін түрде орын алатынын қазақтағы «Етікші» деген ертегі де [8, Б.276-277] айғақтайды.
ХХ ғасырдың екінші жартысында жазылып алынған бұл ертегі кейіпкері маңдайында жарқыраған жалғыз көзі бар дəумен үңгірде емес, иесіз қалған үйде кездеседі.
Бұл, əрине, соңғы замандағы ертекшілер тарапынан жасалған өзгерістер, сюжеттің замандар ауысқанына қарамай, жаңғырып отыруымен сабақтас жүзеге асырылғанын көрсетеді.
Сонымен бірге негізгі атрибуттың ерекшелігі түгел ұмытылмайтынын байқатады..Д.Фрэзер бастапқы маг құдайға тəуелді емес деген пікірін еске алсақ [9, с.53] Одиссейдің ұзақ та қиын сапарында құдайлардың шешімі мен Афинаның жебеушілік танытуы қатар жүргенін ойлап, оның бұл типке қосылмайтынын анықтаймыз. Бұл да Одиссей туралы сюжеттің гректерге ауысып келгендігін аңғартады..Төбекөздің көзінің жанды жер болуы, ол көздің Күннің символы ретінде танылуы архаикалық санадан қалған. Қазақтар арасында əлі күнге «көз тиді» дегенге сенетіндері бар.
Бұлардың бір-бірімен, яғни көзді қасиетті деп қабылдаумен байланыстың сақталғанын көрсетеді.
Ал, жалғызкөзді құбыжықтың елдің зəресін алуы тікелей көзбен байланысы болмаса керек.
Бұл арада фольклорлық синкретизм орын алған...