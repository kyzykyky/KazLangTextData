Халқымыздың басынан өткен қилы заман аз болмағаны шерлі тарихтан белгілі. Ел басына күн туған сондай аумалытөкпелі шақтардың өткен ғасырдың алғашқы ширегіне тиесілі екені мәлім.
Ғасырмен ере келген аласапыран заманның, әрқилы өзгерістердің ұлт басына үйірілген тұмандай әсер еткен жағдайы 1916 жылғы оқиғалардан ерекше байқалды.
Алаш зиялыларынан бастап қатардағы ақынға дейін патшаның қисынсыз жарлығын, елге қынадай тиген ауыртпалығын сөз етті.
Ұлтының азаттығы, бас бостандығы үшін атқа қонған ер-азаматтардың ерлігін, алмағайып шақтың ауыр зардабын жырға қосты.
Жамбыл бастаған халық ақындары да отаршылдардың ісіне өктем үн қатып, елдің мүддесін қорғады.
Кер замандағы жағдайлар ұлт жазушылары Аймауытовтың, Әуезовтің де қаламына ілікті..Шырғалаңға толы дәуірдің шырмауығына шырмалғандай күй кешіп, ақиқаттың жолын таба алмай адасып, шындықтың бетін малданып, астарын аңдай алмай қарманғандар қаншама?! Өзі өмір сүрген дәуір шындығының ауыр көрінісін айна-қатесіз бейнелеген ақындардың ішінде Көдектің орны бөлек..Көдек Маралбайұлының 1916 жылғы ұлт-азаттық көтерілісін, оның шығу себептерін, сипатын қамтыған өлең-жырларының ішінен екі шығармасына арнайы тоқталмақпыз. Оның бірі «1916 жыл» дастаны болса, екіншісі «Сағыныш толғауы» деп аталады.
Ақынның басқа өлең-жырларынан бұл туындыларының мәні, орны бөлек.
Өйткені мұнда халық басына түскен отарлық пен озбырлық және өктемдіктің қысымы нақтылы дерек арқылы көрініс тапқан.
«Көңіл ырза болмаудан наразылық туады.
Наразылық мұңға айналады.
Мұңнан ой, қиял тербеледі.
Сөйтіп, көңіл ырза болмағандағы шығатын толғаулар жалғыз көңіл күйінің сөзі болмай, ой, қиял қатысып шығады...» [1, 334].– деп Ахмет Байтұрсынұлы толғау ерекшеліктерін көрсетіп жазғандай, ақын толғауында өз өмірінің бел-белесіндегі бір ақиқатты айту арқылы халық басындағы қым-қуыт тіршілікті, ауыртпалықты мейлінше қамтып, кеңінен суреттейді..Толғауда халыққа жасаған қысымы мол патшалық Ресейдің отарлау саясатының пиғылын сезіп, қиянатын танып, еңсесі түскен қалың қауымның ауыр халын дәл бейнелейді. Ақындық биігі мен азаматтық болмысын танытар тарихи туындысында:.Ақ патша әділеттен тайғаннан соң, Соғысқа бала бер деп қылды пәрман. Өлсек те бұған бала бермелі деп, Қырылды Қарақолда өңшең бағлан, –.деп көтерілістің шығу себебін, патша өкіметінің озбырлық саясатының кесірінен көп ел басшылары мен жергілікті азаматтардың қызыл қырғынға ұшырағанын дәл көрсетеді. Бұл нәубеттің кесірінен тек қазаққа ғана емес, көршілес қырғыз елінің де көргенін тілге тиек ете отырып, сол тұстағы халықтың көргенін тарата түседі, әрі болған шындықты ауытқымай, қаз қалпында суреттейді..Қырылды Қарақолдың түрмесінде Кемеңгер жұрт бастаған саңлағым-ай. Басшыдан ақыл табар айырылған соң, Албанның бекер босқа сандалуы-ай..Туындының нақты қай жылы жазылғаны белгісіз болғанымен, ондағы суреттелетін оқиғаның сол дүрбелең дәуірдің шежіресін танытатынын анық байқаймыз. Көдек те әскер қатарында болған, бар қиындықты өз басынан өткерген.
Бір қарағанда өлең өзінің өмірі, жүріп өткен жолы, мехнатты сапары туралы болып көрінгенімен, астарында ел басына төнген нәубет, ел азаматтарына түскен ауыртпалық, жалқының емес жалпының мұң-шері жатқаны анық.
Әскерге алынған ер-азаматтар алдымен қырғыздың бірнеше қыстақ, қалаларын басып, Жамбыл, Шымкент, одан кейін Ташкент арқылы Бұқара, Самарқан қаласына барады.
Артта қалған ел мен жерді сағынған ақын өзінің сыр-сезімін тартымды жырлайды..Бір алла өзің сақта ғарыбыңды, Дүние жаман көрдім қалыбыңды. Құдайға бір мал айтып сояр едім Текесті, көрсем аман аға-інімді..Туған жердің әр тасы қымбат екенін ұзақ та беймәлім сапарға шыққанда тереңірек ұғынған ақын жанын түсінгендейміз. Өзінің туып-өскен мекенін, өскен ортасын, туған жерінің ғажайып табиғатын көз алдыңа әкелетін ақын жырлары сағыныштан, сезімнен туғанын анық аңғарамыз.
Қарқарада өткен балалық шағы, Текесте қалған бозбалалық кезеңі есінен бір шықпайды..Қарқара, Текес деген жеріміз бар... Жатқандай май көрпеге аунар едім.
Салқын жер, шөбі шүйгін жазық жайлау Есімнен қалар емес қалған елім..Ақын алыста қалған туған жерін, елін аңсайды. Туған жердің қадірін алыстағанда ұға түскенін, оны бәрінен жоғары қоятынын Қартқожа бейнесі арқылы келісті суреттейтін Жүсіпбек Аймауытовтың «Қартқожа» романын еске түсірсек, көп нәрсеге көз жеткізуге болады.
Ақынның сөз саптауына қарағанда өзінің әскерлік өміріне риза еместігі аңғарылады.
Наразылығы басым азаматтардың әскерге өз еркімен бармағаны түсінікті жайт.
Олар Отанын қорғаудан қашпақ емес, қорлық іске жұмсалғандарына зығырданы қайнайды.
Майданға қолдан жасалған «іспескемен шақырып жүргізгеніне», ел билеушілерінің аяр амалдарына, сол тұстағы әміршіл жүйеге қарсылық екенін аңғаруға болады.
Ақынның ойы.Айдады тағы төмен қамандарым, Жоқ болсын дүниеде неге арманым. Барлықты тарлықпенен тең көрсетіп, Сұм жалған осы ғұрлы неге алдадың, – деген жолдар да көп жайдың бетін ашады. Ақынның үміт пен күдікке толы ой-сезімі, наз-наласы айқын көрінеді.
Тек Көдек қана емес, бұл тұста туған шығармалардың бәріне ортақ бір түйін-тұжырым бар.
«Ұлт-азаттық көтеріліске туған поэзия үлгілері 1916 жылғы қазақ халқы ұлт-азаттық қозғалысының сан қырлы сипаты мен сан алуан құбылысын терең қамтып, жан-жақты ашатын жырлар болып табылады.
Бұларда маусым жарлығына жаппай наразылық толқынының жалпы халықтық стихиялы көтеріліске ұласу мен оның өрлеу, даму кезеңдері, майдан өмірі сияқты ірі-ірі оқиғалары молынан елес беріп отырады» [2, 72]. Бұл шынында, сол кезең поэзиясының дәуір сипатына, замана шындығына байланысты ерекшелігін танытадыдеп тұжырым жасауымызға болады.
Ақын «Сағыныш толғауында» деп аталатын туындысында Нарынқол өңірінен аттанып, өзі жүріп өткен жерлерді (Пржевал, Қарақол, Піспек, Шолпаната, Арыс, Түлкібас, Мерке, Шымкент, Ташкент т.б.) тізбектеп, ұзақ сапар барысында көрген-білгендерін, алған әсерлерін өз.түсінігіне орай суреттеп отырады. Мәселен:.Жай жүріп Қарақолдан түпке келдік,.Орынсыз жарамайды біткен ерлік..немесе:.Бір бекет барып қондық Шоқталына, Тұрмадық шыдап желдің соққанына..Елдің шетінде, желдің өтінде жаяу-жалпылап, кейінірек атпен жүрген солдаттарды ақыры отарбаға отырғызып, беймәлім жаққа қарай алып кетеді. Ақырында көп жерлерді басып өткен оларды Ташкент арқылы Самарқан дуанының маңайына алып келеді.
Ақын бұл жерді:.Адам нашар, күн ыстық болады екен, Жер-судың бәрі бөтен танылмаған. Бүрге, шыбын жабылып талағанда Адам қайғы болады жаныменен, – деп сипаттайды. Таулы аймақтың тұнық су, таза ауасында өскен адам үшін бүрге-шыбыны қаптаған қапырық ыстыққа төзу де оңай болмайды.
Жанымен қайғы болған жандардың шырылын, жан-айқайын естір кім бар дейсің? Бірақ қолдан келер қайыр жоқ.
Ақын қаламынан осының бәрі шынайы тұрғыда жырланады.
Жан да тәтті, жарлық та қатты.
Абақтының ауыр тұрмысымен бара-бар азапты өмір сол тұстағы халық ақындары жырлаған шындықпен сәйкес екенін аңғарамыз.
Еркінен тыс жегілген жұмыс ақын жанын жегідей жейді.
Алдағы күні буалдыр тұман, бұлдыраған сағымдай екенін сеземіз. Енді не істейді? Еркі жоқ «малша жетеленген» жігіттердің мүшкіл халі осындай.
Басқа түссе, баспақшыл болудан басқа шара жоқ.
Әртүрлі ой келіп, түрлі әрекеттер жасап та көрмекке талпынады.
Бірақ қашып кетпек болған ойларынан түк те шықпайды.
Патшаның жарлығына, отаршылдардың айла-шарғысына қарсы келу, бұзу мүмкін емес екеніне көздері жете түседі.
Тағы да ақын сөзіне көз жүгіртейік..Ал енді онан ары кете бердік,.Мал құсап біз де ерік жоқ, жетелендік Кейбіреу уайым қып айта берді.Бұл жерге қашып кетпей бекер келдік..Бұрын тәртібі қатал әскери өмірді көрмеген, елінен ұзап шықпаған адам мұндай тіршілік ке бірден көндіге қоюы қиын. Мұны ақынның жыр жолдары да растайды.
Өлшеулі тамақ, өктем бұйрық, жағымсыз ауа – бәрі ақын көңілін кіреукелендіре береді.
Ол үшін артта қалған елінен артық ешнәрсе жоқ.
Елі мен жерін ойлағанда «бойына ішкен асы да тарамайды».
Тіпті бұл істі қауіп-қатері мол, азапты тіршілік деп ұғады.
Орысқа солдатқа беру баласын жоғалтумен бірдей екенін ашық айтады..Баласын жоғалтамын деген қазақ Орысқа солдат қылып берсін байлап. Қашып кетсең бір күні бәле болып Көлденең біреу тұрып болады айғақ..Көдектің қаламынан майданға алынған жігіттердің көрген ауыр азаптары да қаға беріс қалмайды. Бұрын қару-құралды ұстап көрмеген жігіттерге сегіз ат тартатын ауыр зеңбіректі алып жүру оңай емес.
Ақынның «азапты мұндай көрген сұрамаңыз» дейтін сөзі бекер айтылмаған.
Жабылып атпен сүйрелеген жан-далбаса тірліктері, зеңбіректің жолын күрекпен, кетпенмен ашамын деп әуреленгендері, майдан даласындағы ауыр шындық ақын назарынан тыс қалмайды..Сайлапты төрт кісіден зеңбірекке, Сегіз ат тартады екен дөңгелетсе. Азапты мұндай көрген сұрамаңыз Матырылып жатады екен көлден өтсе..Халық басына түскен зілді жарлық ешкім ге де жеңіл тимеген. Мұндай озбырлыққа біреу шыдайды, біреу шыдамайды.
Империяның қатал қысымынан туған жерін тастап кеткендер де аз болмаған.
Майданның қара жұмысында жүріп мерт болғандар да жоқ емес.
Сондай азаматтардың бірі, елден бірге жолға шыққан жолдасы Мамырхан жол азабына шыдай алмай, ауыр сапарда мерт болады.
Ақын ауылдан бірге жүріп, бірге келген оның мезгілсіз қазасына қайғырады.
Ертеңгі күнге деген сенім азайып, үміттің шоғы болмасыз жылтырайды.
Мұны Көдектің өзі де ауырып, дәрігердің көмегіне жүгінген сәтінен байқауға болады.
Сол қиын-қыстау шақтың бір сәтін былай суреттейді:.Бір доктыр бағып тұрды дәрі беріп, Әзірше оңалғам жоқ әлім келіп..Гарнизонның бір үлкен доктырына Жатқызды осы жерге алып келіп..Қиналған жанына дәрігердің де емі шипа бола қоймағанын, одан ары қиналып, азапқа салынғанын бей-жай оқу мүмкін емес. Тәні ғаны емес, жаны жаралы екенін кімге айтпақ, кімге мұңын шақпақ? Кіндік кескен жұртынан айырып, халқын сергелдеңге салғандардың жазасын кім бермек? Босқын елдің халі түзеліп, бостандық таңы атар күнді аңсайды.
Ақын ауыр халін жырға айналдырып, жаралы жанына ем іздегендей аласұрады..Көдек Маралбайұлы өзінің осы бір толғау-жырлары арқылы-ақ 1916 жылдың тарихи шындығын, отаршылдық саяясаттың астар-пи-.ғылын, езілген елдің ыза-кегін көз алдымыз ға әкеледі. Әділетсіз саясаттың ауыр зардабы, Азамат соғысы жағдайындағы майдан өмірі, ел-жұртынан алыста жүрген жігіттердің мұңзарлары, азапты күндері кеңінен қамтылып, бар болмысымен жырланған.
Отаршылдыққа қарсы үлкен серпіліс тудырған ұлт-азаттық көтерілістің шындығын барынша шынайы, көркемдікпен бейнелеген..Азаматтардың ұлт бостандығы үшін басын бәйгеге тіккен талайлы тағдырлары, жүріп өткен жолы, көрген азабы мен мехнаты, азапты өмірі көркем шығармаға арқау болып, ұлттық рухты өзек еткен шығармасы шынайы тұрғыдан кескінделген..Ақын өзі өмір сүрген дәуірдің шындығы мен сұмдығын көз алдыңа әкелетін туындысы ешкімді бей-жай қалдырмасы анық...Әдебиеттер.