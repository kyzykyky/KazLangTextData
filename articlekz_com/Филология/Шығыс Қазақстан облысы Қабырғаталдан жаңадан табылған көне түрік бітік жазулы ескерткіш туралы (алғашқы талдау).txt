Көне түрік бітік [1] жазулы ескерткіштер Еуразия кеңістігінде молынан кездеседі [2].
Бұл көне түріктердің жазба мәдениеті сонау VI-IX ғасырларда кеңінен қолданғанының айқын дәлелдері.
Орталық Азияда, оның ішінде қазіргі Қазақстан территориясында 1985-2008 жылдар аралығында көне түрік жазулы (көне түрік дәуірінің 3 айнадағы 3 мәтіні, тас құралда 1 мәтін, жартастағы 1 мәтін) 5 ескерткіш табылған болатын [3; 4].
Ал, 2009-2012 жылдары аралығында жүргізілген археологиялық экспедициялар барысында жаңадан тағы да 5 ескерткіш табылып отыр [4].
Атап айтсақ: Үржар, Ертіс, Елек өзендері бойынан табылған қола айналар, Тараз тас құралы, Қойтүбек (Марқакөл), Таңбалы тас, Ақтерек, Құлжабасы, Кемер, Қотыр, Баянжүрек жартастарындағы мәтіндер бар..Осы ретте Шығыс Қазақстан облысынан 2015 жылы жаңадан анықталыған тастағы мәтін туралы өзіміздің алғашқы зерттеулерімізді ұсынып отырмыз. Ол кішігірім құрал іспетті сынық тасты 2012 жылы Шығыс Қазақстан облысы Күршім ауданы Ақбұлақ ауылдық округіне қарасты Қабырғатал фермасы төңірегінен аталмыш шаруа қожалық иесі, Қашқынбаев Асқар Бидахметұлы (1961 жылы туған) алғаш тауып алған екен (1-сурет).
Аталмыш қара түсті (гранит) тасты 2015 жылы ауданға ғылыми зерттеу жұмыстарымен барған Алтай археологиялық экспедициясының жетекшісі Ғани Қалиханұлы Омаровқа тапсырған..Қабырғатал фермасы Боран – Күршім тас жолынан солтүстік-батыс бағытта 4 шақырым, Теріскей Бөкенбай ауылынан оңтүстік-шығысқа 13 шақырым жерде орналасқан. Бұл жерде қола дәуірінен бастап түркі кезеңіне дейінгі археологиялық ескерткіштер шағын ауданда шоғырлана орналасқан.
Олардың бірнешеуіне биылғы жылы қазба жұмыстары жүргізілді..Тастың табылған жері: N 48̊ 20’17,9» E 084̊ 33’36,8», теңіз деңгейінен алғандағы биіктігі 600 м. Бұл жер жоғарыда атап өткен Қойтүбек ескерткішінен 60-70 шақырым жерде.
Екеуі де Алтай тауларының оңтүстік бөктерінде..Сақталып қалған сынық тастың өңделінген бетінде 8 таңба-әріп үшкір затпен қашалған. Таңба-әріптер екі қатарда бейнеленген.
Бірінші қатарда 7 таңба, екінші қатарда 1 ғана таңба байқалады.
Сақталуы жақсы, таңбалар айқын көрінеді.
Бірінші қатардағы таңбалар ұзына бойы 8 см болатын жолаққа түзу сызық бойымен орналасқан.
Осы қатардағы бір таңба қайталанады.
Қара тастың бергі беті арнайы таңбалау, жазу түсіру үшін тегістеліп, қашалғаны аңғарылады, арғы бетінде қандай да бір жазу мәтін жоқ.
Тастың қырлары кедір-бұдырлы, адам қолына ұстағанға ыңғайлы етіп істелген.
Біздің жорамал бойынша таңбалы тас бастапқы кезде еңбек құралы ретінде пайдаланылған болуы мүмкін.
Өкінішті сол, тастың екінші бөлігін табу мүмкін болмады.
Көне түрік мәтінді тастың екінші жартысын табу, ғалымдардың жазуды толық оқуына ықпал ететіні анық.
Сынық тастың жалпы көлемі 11,1 см x 8,6-9,9 см x 1,5-2 см..Шығыс Қазақстан облысы Қабырғаталдан табылған көне түрік бітік жазулы мәтіннің оқылуы: Мәтін транскрипциясы: Er atïm Taγran .... š?.Қазақшасы: Ер (батыр) атым Тағран ..... ш.Осы тастың мәтініне ұқсас «ер атым...» деген тұрақты қолданыс түрік дәуірінде кеңінен таралған, ондай жазулар Қазақстан, Моңғолия, Қырғызстан, Тыва, Хакасия және басқа аумақтарда молынан кездеседі..Ал осы жолдағы көне түрік батырдың есімі taγun // ataγ деп оқылу мүмкіндігі болғанымен, оның есімін қашап таңбалағанда Талас көне түрік бітік ескерткіштеріндежиі кездесетінγ (ғ), ü (ө,ү) және r (р) , q (қ) таңбаларын өзара алмастырып қолданатындығы байқалады..Сөйтіп, Шығыс Қазақстан облысы Күршім ауданы Ақбұлақ ауылдық округіне қарасты Қабырғатал фермасы төңірегінен табылған аталмыш тастағы мәтін көне түріктердің киелі мекені – Алтай тауыныңоңтүстікбатыс бөлігінен табылуы табиғи заңдылық. Бұл тастағы көне түрік мәтінінің таңба-графикалық ерекшелігі Талас ескерткіштеріне жақын.
Сондықтан аталмыш тастағы мәтіннің хронологиясы Он оқ, Түргеш (VIII-IX ғасырларға) дәуіріне қатысты болуы әбден ықтимал...1-сурет – Көне түрік бітік жазулы мәтіннің фотосуреті (Ғ.Қ.
Омаров, Н. Базылхан, 2015 ж.)..2-сурет – Көне түрік бітік жазулы мәтіннің сызбасы (Н. Базылхан, 2015 ж.)...