Аннотация. Мақалада семантикалық-морфологиялық принциптер негізінде қазіргі түрік тілдеріндегі сан есімдердің ерекшеліктері қарастырылған.
Талдау нысаны ретінде ежелгі түркі ескерткіштері, сонымен бірге қыпшақ,қарлұқ, бұлғар, оғыз, ұйғыр-оғыз, қырғыз-қыпшақ тілдеріндегі сан есімдер қолданысының түрлері қазіргі түркі тілдеріндегі көрінісіне мысал ретінде алынды..Бір негізден тараған түркі тілдері бүгінгі күні әр тарапта орналасқанымен, олардың тілдік ортақтықтары, генеалогиялық жақындығы тарихисалыстырмалы зерттеу арқылы көрінеді. Кейбір тілдердің ұқсастықтарына қарағанда айырмашылықтары басым болып тұрады.
Бұл – тарихи дамудың жемісі..Түркі тілдерінің даму, қалыптасу кезеңдері, түркі тілдерінің жіктелулері, көне түркі жазба ескерткіштерінің тілі, қазіргі түркі тілдерінің салыстырмалы фонетикасы, лексикасы, морфологиясы жоғарағы оқу орындарында «Көне түркі тілі», «Түркі филологиясына кіріспе», «Түркі тілдерінің салыстырмалы грамматикасы» пәндері арқылы мәлімет беріледі. Бұл пәндерде көне жазбалардың мұралардың тілін қазіргі ттүркі тілдерімен салыстыру, қазіргі туытас тілдердің жалпы сипатын, жеке түркі тілдерінің өзіндік ерекшеліктерін жан-жақты қарастыру, түркі тілдерінің классификациясы туралы мәлімет бере отырып, қазіргі түркі тілдерінің фонетикалық, лексикалық, грамматикалық сипатын ұғындыру, ұқсастықтары мен айырмашылықтарын саралау, тілдің дамуына байланысты ерекшеліктерін түркі жазба ескерткіштерімен салыстыру арқылы меңгерту қарастырылады..Түркі тілдерінің салыстырмалы морфологиясы арқылы туыстас түркі тілдеріндегі сөз таптары мен оның қосымшалары қарастырылса, бұл тұрғыда да бір негізден тараған тілдердің ортақтықтары да, жеке тілдерге тән өзгешеліктері де жоқ емес. Соның бірі – сан есім..Орхон-Енисей жазбаларында, М.Қашқари сөздігінде сан есімнің есептік, реттік, жинақтау, болжалдық түрлері, ал «Кодекс Куманикуста» осыларға қосымша бөлшектік сан есімдер кездессе, көне ұйғыр жазбаларында есептік, реттік түрлеріне қатысты мәліметтер бар [1]..Қазіргі түркі тілдерінің грамматикаларында да семантика-морфологиялық принциптеріне қарай сан есімдерді түрліше бөледі. Қазақ, қарақалпақ, ұйғыр тілдерінде сан есімдер алты, өзбек тілінде жеті, түрікмен тілінде екі түрге бөлінеді.
Сол сияқты гагауз тілінде үш, қарайым тілінде төрт, татар тілінде беске бөлінеді. Сан есімдердің есептік сан мен реттік сан түрлері барлық түркі тілдерінде мағынасы мен атқаратын қызметі және жасалу тәсілдері бойынша бірдей.
Ал басқа түрлері бірінде аталса да, екіншісінде аталмайды, оның үстіне жасалу тәсілдері де біраз өзгеріске ұшырағандығы сезіледі..Орхон-Енисей жазбаларында күрделі сандардың айтылуы мен құрылымы қазіргі түркі тілдеріндегіге ұқсамай, өзгеше болып қолданылған: йеті йегірмі (он жеті), алты отыз (жиырма алты) т.б..В.В.Бартольдт бұндай қолданыс ХІ ғ. «Құтадғу білігтен» кейінгі кездегі түркі тілдерінде кездеспейді деп тұжырымдаса, С.Е.Малов мұндай санау тәртібінің сары ұйғырлар тілінде әлі де қолданылатындығын айтады..Есептік сан есімдер жұрнақсыз-ақ дара (бір, ікі, отуз, сегизон) және күрделі (бір он, беш йегірмі, ікі қырқ) болып ескерткіштерде қолданыла береді..Ескерткіштерде есептік сан есімнен кейін артуқы (артық) сөзі тіркесіп келіп, нақтылы сан есімге үстеме мағына қосады: өзім отуз артуқы үч ерті – мен отыз үштен асқанда хандыққа отырдым. Сондай-ақ күрделі сан есімдердің арасында айтылып та қолданыла береді: отуз артуқы бір йашыма – отыз бір жасымда; Табғач атлығ сүсі бір түмен артуқы йеті бің сүг ілкі күн өлүртім – табғаштың он жеті мың әскерін бірінші күні-ақ құрттым [2,169]..Қазіргі түркі тілдерінде есептік сан есімге қатысты фонетикалық ерекшеліктерге қоса, кейбір ондық атауларының бірлік атауларына байланыстылығы көрінеді. Мысалы: 3 – үч (әзерб., қырғ., түрікм., ұйғ.), уч (өзб.), оч (тат.), үш.(қаз., тува, шор, қ-қалп.), үс (як., хақ.), виссе.(чув.); 7 – едди (әзерб.), еди (түрікм., түрік),.жиде (тат.), чеди (тува), етти (құм., өзб.), сэтте.(як.), четти (шор), сичче (чув.), жеті (қаз., қ-.қалп., қырғ.), ете (башқ., ноғ.); 9 – доггуз (әзерб.), туңқиз (өзб.), тоңқұуз (ұйғ.), докуз (түрікм., түрік), таххар (чув.), тоқуз (як.), тоғыс.(хақ.), тос (тува), тоғыз (қаз, қ-қалп.), туғыз.(башқ., тат.); 30 – үш он (с.ұйғ.), үжен (тува), тоуз (әзірб., қырғ., құм., түрік, түрікм.), оттуз (ұйғ.), уттиз (өзб.), одус (алт., шор), отыз (қаз.,.қ-қалп., ноғ), утыз (тат., баш.қ), ватар (чув.); түртон (с.ұйғ.), дөртен (тува), қырық (басым тілдерде қолданылады және фонетикалық варианттарымен); елу, эллик, еліг (басым тілдерде), биэс уон (якут), пісон (с.ұйғ.), бежен (тува); жетон (с.ұйғ.), чеден (тува), дьетен (алт.), йетмиш (әзерб., құм., түрік., түрікм., өзб.), иәтмиш (ұйғ.), етпис (ноғ.), етмеш (башқ.), жетпіс (қаз.,.қ-қалп.), жетимиш (қырғ.), ситмел (чув.) [3]..Көне жазбаларда реттік сан есімдер есептік сандарға –ынч, -інч, -нті жұрнақтарының жалғануы арқылы жасалады: екінті, үчінч, бісінч, онынч т.б. ал «Кодекс Куманикуста» реттік сан есімдерді жасауда –нчы/-нчі, -ынчы/-інчі, унчы/-үнчі жұрнақтары қолданылады: бірінчі, екінчі, төртүнчі, үчүнчі.
Мысалдар: Тоқузынч ай йіті отузқа йоқ ертүрміз – Тоғызыншы айдың 27-не қараған күні аяқтадық.
Екінті Қушлағақда Едіз бірле сүңүшдіміз – Екінші рет Қушлағақда Егіздермен соғыстық; Ол йулдуз екінчі көрүнді – Ол жұлдыз екінші рет қайта көрінді..Ескерткіштерде есептік сан есімнің түбіріне барыс жалғаулары –қа, -ке жалғанып реттік сан есім жасайды: Күлтігін қон йылқа йіті йегірімке учды – Күлтегін қой жылы он жетінші күні өлді. Бұл сөйлемде барыс жалғауы -ншы, нші жұрнағының қызметін атқарып тұр..Орхон-Енисей жазбаларында есептік сан есімдер ешбір жұрнақсыз тұрып та реттік сан есім жасайды: ең ілк Тоқу балыкда сүңүшдіміз – ең бірінші Тоқу қаласында соғыстық. Кейде үстеу сөздерге сын есімнің –қы, -кі жұрнақтары жалғанып, реттік мағынадағы сан есімдерді жасайды.
Мысалы: Ашнуқы Табғачдақы оғуз түрк ташығмыс – бірінші (алдыңғы) болып Табғаш, оғыз, түркі (халықтары) көшті..Ескерткіштердегі ашнуқы сөзі қазіргі түркі тілдеріндегі алдыңғы, алғашқы, бастапқы сөздерімен синонимдес мағынада қолданылып, реттік сан есім жасап тұр [2,170]..Қазіргі түркі тілдерінде реттік сан есімнің жұрнақтары қазақ тілінде –інші, -ыншы (бірінші, алтыншы); құмық тілінде –инчи –ынчы, юнчю (-үнчү) –үнчу, -нчи, -нчы (экинчи, уъчюнчю, доъртюнчю); татар тілінде –енче, ынчы, -нче, -нчы (беренче, икенче, алтынчы); түрікмен тілінде –инжи, -ынжы, -үнжи, -унжы,.-нжи, -нжы (биринжи, икинжи, үчүнжи); башқұрт тілінде –енса, -ынсы, -нсе, -нсы (беренсе, икенсе, өсөнсе); чуваш тілінде –меш (перремеш бірінші, иккемеш – екінші, виссемеш – үшінші); якут тілінде –ис, -ыс, -ус, -үс, -с (сүүс,.тыһыннча); тува тілінде –кы, -ки, -чы, -чи, -ку, кү, -гу, -гү (бирги, йинчи, тоску) түрінде қолданылады..Көне түркілік реттік сан есімнің жұрнақтарының қазіргі түркі тілдеріндегі сипатында фонетикалық өзгешеліктерді есепке алмағанда, чуваш, якут, тува тілдері көзге түседі..Көне жазбала ескерткіштерде жинақтық сан есімдер жасайтын –н, -сін және -егү жұрнақтары кездеседі: бірегү-біреу, икегү-екеу, үчегүүшеу. Бу үчегү қабусур қалтачу – бұл үшеуі қосыла қалса.
Үчегүн қабысып сүлелім – Үшеуін біріктіріп соғысайық; Екін ара кісі оғлы қылынмыс – Екеуінің арасында адамзат жаратылған; Екісін өзі өлтірді – екеуін өзі өлтірді; Бірін-бірі мың болур – Бір-біреуден мың болар;.«Кодекс Куманикуста» жинақтық сан есімдерді жасауда ең жиі қолданылатын жұрнақтарға: -ов/-өв, -ар/-ер, -шар/-шер жатады. Мысалы: үчөв-үшеу, алтышар-алтау, үчер-үшеу.
Жинақтық сандар бұл ескерткіште кейде түбірге –лық/-лік, -луқ/-лүк жалғану арқылы жасалады: үчлүк, төртлік.
Өте сирек болса да, жинақтық сандар –та/-те жұрнағы арқылы жасалады: үчте, екіте, алтыта т.б..Г.И.Рамстедт ескерткіштердегі сан есімнің – егү жұрнағын монғол тілдеріндегі –ағу, -егү, ла жұрнақтарымен байланыстырады: ғурбағула-үшеуле, дәрегүле-төртеуле;.Ал қазіргі түркі тілдеріндегісінде көнелікті фонетикалық өзгерістерімен сақтағандары да, жаңаша қолданыстары да бар. Қазақ, ноғай, түрікмен тілдерінде –ау, -еу (біреу, екеу, үшеу); ноғай, құмық тілдерінде -ав, -ев (бирев, экев, учов); қырғыз тілінде оо, өө (бирөө, экөө, үчөө); якут тілінде -ыа, –ыан, –йақ (алтыа, алтычан, алтау-ақ); тува тілінде –елээн, -алаан, –елээ, -алаа (үжелээ-үжелээн; бежелээ-бежелээн); шор тілінде –ала, -еле (пежеле, ужеле); өзбек тілінде –ов (биров, эков); ұйғыр тілінде – үлән, -лән (үчүлән, бешүлән иккилән); чуваш тілінде -ан, -ен (иккен, таваттан) түрінде қолданылады..Болжалды сан есім көне жазбаларда аз кездеседі. Олар есептік сан есімдерге –ча, -че жұрнағы жалғану арқылы жасалады.
Қазіргі қазақ тіліндегі –дай, -дей жұрнағына сәйкес келеді.
Елігче ер тутдымыз.
– Елудей ер ұстадық..М.Қашқари сөздігінде болжалды сан мәнінде «өкүш, өкіл, тілім» сияқты көптік мәнін беретін синонимдер кездеседі «Кодекс Куманикуста» болжалды сан есімдерді жасауда, біріншіден, түбір сөзге –ар/-ер жұрнағы жалғану арқылы жасалса, екіншіден, есептік сан есімдердің басқа сөздермен (көбіне сілтеу есімдігі мен шылау) тіркесіп келуі арқылы жасалады: бірер, бір анча-бір қатар т.б..Болжалдық сан есімнің көне түркі тіліндегі тұлғасын қазіргі біраз тілдер сақтағандығы байқалады..Атап айтсақ, болжалдық сан есімнің жұрнақтары –даған, -деген, -лаған, -леген, -таған, теген, -дап, -деп, -лап, -леп, -тап, -теп; –дай, дей, -тай, -тей қазақ, татар, башқұрт, ноғай тілдерінде (ондаған, йөзләгән, меңләгән, уьшевлеген, алтавлаган, онавлаган); –ча, -чә, -ча, -че қырғыз, хақас, якут, түрік, татар, өзбек, әзербайжан (отысча, он писче, йүзләрчә); –лап/-ләп башқұрт тілінде (унлап, утызлап, йөзлап); – тача, -ларча, -лаб өзбек тілінде (мингларча, унлаб, юзлаб) болып келеді..Бөлшектік сан есімдер ескерткіштерде үлүгі (бөлегі), сыңар (жарты) сөздері арқылы беріледі: Ікі үлүгі атлуғ ерті, бір үлүгі йадағ ерті; Бізінте ікі үчү суңарча артуқ ерті – Бізден екіүш (сыңар) есе артық еді..«Кодекс Куманикуста» бөлшектік сан есімдердің мағынасын беретін сөздер: йарум, йарым (жарым), бучуқ, манас (бөлік), түн бучуқытүннің жарымы, түннің екінші жартысы. Аталған ескерткіште бөлшекті сөздер кейбір сөз тіркестері арқылы жасалады.
Мысалы, төртүнчі үлүш деген сөз тіркесі бүтін үлүш-тің төрттен бір бөлігін көрсетіп тұр..Қазіргі түркі тілдерінде бөлшектік сан есімнің жұрнақтары бірінші сыңары шығыс септікте, екінші сыңары атау түрінде қолданылу қазақ, башқұрт, татар, қырғыз тілдеріне (өчтән ике (2/3); йөздән биш (5/100)) және бірінші сыңары жатыс септікте, екінші сыңары атау түрінде қолданылу түрік, әзербайжан, құмық тілдеріне (үчдә ике (2/3); йүздә беш (5/100)) тән болса, изафет түріндегі қолданыс тува, шор, құмық, хақас тілдеріне (үштүң ийизи (2/3), дөрттүң үжү (3/4); четтининь алтызы (6/7)), баяндау түріндегі қолданыс құмық, алтай, тува, шор тілдеріне (еттини эки боьлуьп бир пай (3 ½), бирни етти ярып, бир пай (1/7), дөрт боьлуьп бир пайын алдым (1/4)) тән екендігі көрінді..Қазіргі түркі тілдерінде топтық сан есімнің жұрнақтарын қазақ, қырғыз, қарақалпақ, өзбек тілдерінде –дан, -ден, -тан, тен (екіден, бирден, учтадан); башқұрт, татар, құмық, түрік, ноғай тілдерінде –шар, -шәр, -ар, -әр, –сар, -сер, -ар, ер (унар, икешер, алтышар); хақас тілінде -лар,.-лер, -ар, -ер (пірер, кілер, алтылар); якут тілінде –лыы, -лии, -луу, -лүү, -тыы, -тии, -туу,.-түү, -дыы, -дии, -дуу, -дүү, -ныы, -нии, -нуу, нүү (биирдии, икилии, үстүү) ретінде топтап көрсетуге болады..Түркі тілдеріндегі сан есімді салыстыру барысында көне түркілік қолданысты сақтаған тілдер де, жаңаша сипатқа енген тілдер де кездесетін болса, басқа түркі тілдеріне қарағанда якут, чуваш тілдері ерекшілігімен көзге түседі. Бұны зерттеушілер аталған тілдердің даму, қалыптасуымен байланыстырады.
Мысалдар: Биэс уон түөрдүм – Мен елу төртке толдым (якут).
Перремешесем пахантарасшан пулна, иккемешесем паханасшан пулман – Біріншілері жөндемекші еді, екіншілері бағынғылары келмеді.
Вун ике сын – Он екі адам.
Сакар вун вис тенке – Сексен үш теңге.
Сичче вис те, перре кас – Жеті рет өлше, бір рет кес.
Иккен икерче джиме, сакаран аван джапма лаййах – Екеу болып құймақ жегеннен, сегіз болып бөлшектеген жақсы чуваш)..Сонымен, қазіргі түркі тілдеріндегі сан есімнің қысқаша сипатын тарихи-салыстырмалы, диахрондық, синхрондық әдіс-тәсілдерді қолдана отырып, төмендегідей қорытынды жасауға болады:.Түркі тілдерінің дамуы сонау көне замандардан басталып, қалыптасу кезеңіне дейін бірнеше дәуірлерді бастан өткерді. Туыстас тілдердің фонетикасы, лексикасы немесе грамматикасына қатысты жалпы түркі тілдеріне тән ортақ заңдылықтармен қатар, әрбір тілдің өзіндік ерекшелігіне қатысты даму сатысы болды.
Бұл – түркі тілдерінің даму, қалыптасу дәуірлеріне байланысты ерекшеліктердің бірі.
Қазіргі түркі тілдерінің өзіндік табиғатын тануда салыстырмалы-салғастырмалы әдіс арқылы зерттеу жүргізу – ерекше маңызы бар өзекті мәселе.
Қазіргі түркі тілдерінің лексикалық құрамында, грамматикалық құрылысында өздеріне тән түркілік тектестік, ұқсастық болғанымен, кей тілдерге қатысты елеулі ұқсастықтарымен қатар айырмашылықтары да бары байқалады.
Сондықтан да белгілі бір тілдік ерекшеліктері арқылы олар бір-бірінен ажыратылып отырады.
Әрине, бірнеше ғасырлық тарихы бар бұл тілдердің әрқайсысының бойында әр түрлі сипат болуы заңды да.
Себебі олардың арғы тегі бір болғанмен, әрқайсысының өзіндік мекені, қалыптасу, даму жолы, тұрмыс-тіршілік, ғылымбілім, мәдениеті, салт-дәстүрі бар. Яғни олардың әрқайсысы – жеке ұлт ретінде өзіндік тіл иелері болып табылады.
Сондықтан бұлардың тілінің өзіндік ерекшелігі болмауы мүмкін емес...Әдебиеттер:.