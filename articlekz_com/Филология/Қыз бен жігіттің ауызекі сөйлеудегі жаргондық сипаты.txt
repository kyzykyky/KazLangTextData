Аннотация: Бұл мақалада ауызекі сөйлеу тіліндегі жаргонның сипаты қарастырылды. Жаргон деген терминге сөздіктерден бірнеше анықтамалар келтірілді.
Кәсіби жаргон мен жастар тіліндегі жаргонның айырмашылығы айтылды.
Жаргонның тілдік қатынастағы орнына баға берілді.
Қыздар мен жігіттердің сөйлеу тілінде кездесетін жаргонға психолингвистикалық талдау жасалды..Қазіргі тіл білімінде жаргондар аса өзекті мәселеге айналып отыр. Соңғы уақытта орыс тіл білімінде жаргондық лексикаға байланысты сөздіктер жарық көрді.
Бірақ, жаргон мен арготизмнің барлық қабаттары, яғни ең алғашқы жаргондар мен бүгінгі күнге дейінгі арготизмдер түгелімен қамтылған сөздік шыға қоймаған.
Ал біздің елімізде жаргондарға байланысты зерттеу еңбектері біршама бар.
Дегенмен арголарды нақты статистикалық көрсеткішпен жазған еңбек жоқ. Ол үшін міндетті түрде жаргонның лингвистикалық, психологиялық, әлеуметтік жақтарын талдап, жүйелеп баяндау қажет.
Осындай шарадан кейін тілді арготизмдерден және жаргондардан қорғауымызға болады..Қазақ тіл білімінде жаргонның сипаттарын төмендегідей көрсетеді: «Жаргонның лексикасы қайта мағыналау, метафоризация, қайта ресiмдеу, дыбыстық қысқарту, әдеби тiлдiң базасында қалыптастыру тағы сол сияқтылар, сонымен бiрге басқа тiлдегi сөздер және морфемаларды белсендi меңгеру. Мысалы: құламалы-сәндi, iскер, үй пәтер, бакстер – долларлар, қол арба автокөлiк, тартып қалсын кетсiн, баскет баскетбол, чувак (сыған тiлден) жiгiт.
Жаргон қазiргi тiлде кең таралды» [1]..Жаргонды тұтынушылар негізінен жоғары және орта оқу орындарының студенттері, оқушылар, жас жұмысшылар мен қызметкерлер болып саналады. Бұлардың қатарында негізінен қыздар мен жігіттердің өздеріне тән жаргондық сөйлеу ерекшеліктері де орын алады.
Жастар, яғни қыздар мен жігіттер жаргон арқылы сөйлеп жүр әрі сөйлей береді де, себебі олар өзінің ойларын сонда ғана дәл және еркін жеткізе алады.
Тіпті атақты ақындар мен әртістер де сөйлеу тілінде жаргондарды шеберлікпен пайдалануды жақсы көреді.
Мұны қазақ әзіл-сықақ театрындағы әртістердің сөйлеу ерекшеліктеріне назар аудара отырып та айтуға болады.
Себебі, жаргонмен сөйлеу көрермендер тарапынан тез қабылданады, әрі күлкі тудыруға себеп болады деп ұйғарылған.
Демек, осыған қарап отырып, жаргон білімді не білімсіз адамның тіліне тән деген ұшқары қорытынды шығаруға болмайды.
Жаргон ауызекі сөйлеу тілінде өзіндік орын алатын кез келген кәсіп иелерінің қолданыс аясына тән, шектеулі периферийлік тіл.
Бірақ зиялы орта өкілдері бұл тілді қажетсіз деп санайды, олар көбінесе әдеби тілде сөйлегенді жөн санайды.
Бір ерекшелігі, жаргондар белгілі бір топқа тән болғандықтан, олар басқа топтардың мүшелеріне түсініксіз болуы мүмкін.
Әсіресе, қыздар мен жігіттердің жаргондық сөйлеу тілі заман ыңғайына қарай өзгеруге бейім, құбылыстық мәні бар деп бағалауға негіз бар..Қыздар мен жігіттер жастар тобының әлеуметтік құрамына жататын бірегей социум болып табылады. Олардың жас ерекшелігі, сәйкестігі жағынан негізінен студенттік кезеңге сай келетіндігі белгілі.
Тіл білімі зерттеулерінде жастардың, яғни қыз бен жігіттің сөйлеу тілінде олардың ортасына тән ерекшеліктер болатыны анықталып отыр.
Олар слэнг, жаргон, арготизм т.б.
атауларға ие.
Қыз бен жігіттің тілдерінің мұншалықты ерекшеленуі қоғам мен уақыттың өзгерісіне, әсіресе жаһандану процесіне қатысты болып келеді.
Қыз бен жігіттер негізінен «студенттік топ» деп аталатын әлеуметтік ортаға жатады.
Студенттік топтың, жаһандану үрдісіне қосылуы бір жағынан, шет тілдеріне көңіл қоюдың жоғарылауымен, екінші жағынан, әлеуметтік мәртебесі биік орыс тілінің ықпалымен сөйлеу мәдениетінің өзгеруімен байланысты. Қазақ тілді қыз бен жігіттер тілінде орыс тілі элементтері басым болып келеді.
Жас азаматтар күнделікті сөйлеу тілінде шет тіл сөздерін пайдаланады.
Осының нәтижесінде социолект қалыптасады..Социолект дегеніміз әлеуметтік диалект, қандай да бір әлеуметтік топқа (кәсіби, жастық, топтық және т.б.) тән тілдік ерекшеліктердің жиынтығы.
Оның диалекттен айырмашылығы ол толыққанды, өзінше қатынас жасау құралы бола алмайды.
Социлектке тек нақты лексикалық, морфологиялық және синтаксистік ерекшеліктер тән.
Социолектке жастар тілі, сленг, жаргондар жатады.
Жастардың жалпы сөйлеу тілінде көзге түсетіндей, басқалардан өзіне тән тілдік ерекшелігі байқалатын диалектіден де басқа тілдік элементтер бар.
Мұндай тілдік құбылыстарды бір қалада тұрып, бірақ әртүрлі оқу орындарында оқитын студенттер тілінің әртүрлі екенін байқауымызға болады.
Сондай ерекшеліктердің бірі – жаргон..«Әлеуметтік жаргондарды, яғни қыздар мен жігіттердің сөйлеу тіліндегі жаргондар мен арготизмдерді анықтауда біршама келелі мәселелер тудырады. Қыздар мен жігіттер жаргонының табиғаты туралы әртүрлі көзқарастар да қалыптасып қалған» [2, 151].
Кейбір лингвистер жаргонда жүйелілік пен тұтастық жоқ, оны әйтеуір бір әлеуметтік топтың ерекше сөздігі ретінде қарастырады.
Ал енді бір лингвистер жаргон тұтынушысы үшін жағдайға қарай өте маңызды қызмет етеді дейді.
Жалпы жаргон туралы орыс тілтанушылары Б.А.
Ларин, Е.Д.Поливанов, Д.С.Лихачев, В.М.Жирмунский, Л.П.Якубинский зерттеулер жасап, осы салаға біршама көңіл бөлді.
Ғалым Ф.П.Сорокалетовтің «Словарь русских народных говоров» кітабында «жаргон құпия жасырын хабарларды жеткізу амалы болғандықтан, күнделікті ауызекі сөйлесу тіліне кең түрде ене алмайды» [3, 34], деп көрсетеді.
Ал, А.С.Бархударов: «Жаргон мен арго – шағын әлеуметтік топтың жалпыхалықтық тіл лексикасынан өзгеше және жеке грамматикалық жүйесі жоқ шартты тілдер» [4, 45], деп, біршама толық анықтама берген..Қыздар мен жігіттердің жаргонды қолдануына себеп болатын, олардың қоғамның басқа әлеуметтік топтарынан ерекшеленіп, өзара түсінісуге ыңғайлы қалыпта вербальды қарымқатынасқа түсуіне түрткі болатын себептер саны бірқатар. Негізінен, қыз бен жігіттер өздерінің құпияларын, сырлары басқа адамдардың білуінен қатты сақтанады.
Сондықтан жаргон немесе арго сөздерді қолдануға бейім тұрады.
Бұл жағынан алғанда, қыз бен жігіттердің жаргонды қолдану мақсатының партизандар немесе қылмыскерлер тіліндегі жаргондармен ұқсастығы бар.
Осы туралы зерттеуші Ядринцевтің «Лингвистический энциклопедический словарь» кітабында: «жаргон – бір немесе бірнеше табиғи тіл элементтерінің мағынасын өзгертіп, жеке қарым-қатынас құралына айналдыру.
Қоғамның басқа мүшелері түсінбейтіндей қолданылатыны айтылған.
Өйткені бұлар, біздің түсінуімізше, жалпыхалықтық қарым-қатынас мұқтаждықтарына емес, қандай да бір ахуалға байланысты не сөз ойнатым ыңғайында пайда болған сияқты.
Демек, бұлар әр кезеңде, әр халықта болған жаңалық.
Сондықтан да олар ерекшелену мақсатында қолданған таптаған ортаның, яғни қылмыстылар әлемінің тілі.
Жаргон адамдардың қоғамдағы жағдайын қызығушылығына, жасына, мамандығына қарай жинақтайтын, ауызекі сөйлеу кезінде әлеуметтік топтың тілінің әрқилылығын көрсететін шартты тіл» [5, 43], деген анықтама береді.
Аталған анықтамаларға мазмұны жағынан ұқсас тұжырымдар Э.Д.Сүлейменова, Ю.С.Маслов, Н.В.Васильева, В.И.Беликов еңбектерінде де берілген..Қыз бен жігіттердің жаргон сөздерінің қалыптасуына түрткі болған тағы бір себеп – олардың бостандыққа, еркіндікке ұмтылуы, басқа әлеуметтік ортадан тұмшалануы..Зерттеуші Ли Ин: «Жаргон – бұл жалпыхалықтық лексика мен фразеологиядан айырмасы бар тілдегі өзінше ерекше тіл», дейді де, ауызша және жазбаша сөйлеу тіліндегі мынадай қызметтерді көрсетеді:.ХІХ ғасырда-ақ пайда болған кәсіби жаргондарды зерттеу дәстүрі жаңа бағытта, яғни әлеуметтік – жастар жаргонын зерттеумен байланысты. Яғни кәсіби жаргон мен жалпы ұлттық лексика арасындағы шекара айқын байқалып тұратын болса, ал әлеуметтік – жастар жаргонының шегін анықтау біраз келелі мәселелерді тудырады.
Жастар жаргонының табиғаты туралы әртүрлі көзқарастар да бар.
Кейбір лингвистер жаргонда жүйелілік пен тұтастық жоқ, оны әйтеуір бір әлеуметтік топтың «ерекше сөздігі» сияқты қарастырады.
Ал енді бір лингвистер жаргон тұтынушысы үшін жағдайға қарай өте маңызды қызмет етеді дейді.
Осындай сипаттаудағы жаргон тілді тұтынушылар тобының сөйлеу репертуарындағы кең таралған сөздер жиынтығы болғанымен, белгілі бір топ жағдайына арналып, ерекше мәнде сипатталып, тек лексикалық деңгейде ғана іске асады..Басқа зерттеушілер тілдің күрделі жүйе бөлігіндегі жаргон бөлігін семантикалық өрісте талғамдылықпен ерекшеленетіндігін, әрі төмендетілген стильді тұтынушылар ортасының кеміп бара жатқандығын айтады. Тіл жүйесіне сүйенетін болсақ, жаргон осы жүйенің бір бөлігі, соған орай жалпы барлық жүйеге арналған заң бойынша дамиды және өмір сүреді.
Сонымен бірге жаргонды жеке жүйе бөлігі ретінде көрсетіп тұратын бірқатар ерекшеліктер бар..Кәсіби жаргондармен сөйлейтін адамдарға ұқсас, жастардың жаргондары екі тілді: өз орталарында олар жаргондық құралдармен сөйлесе, бөтендермен қарым – қатынас жағдайында, ресми және бейтарап ситуацияларда әдеби тілге көшеді..Қыз бен жігіттерге ішкі тілдік немесе жаргондық әдеби диглоссия, ситуация мен қарым – қатынас шеңберінде бір ұлттық тілдің әр түрлі шағын жүйелерін пайдалану тән. Ережедегідей, ресми, іскери қарым-қатынастарда немесе жоғары жастағы адамдармен қарым – қатынас кезінде студенттер қазақ тілінің әдеби формасында сөйлеуге тырысады, ал достарымен немесе құрдастарымен сөйлескенде студенттік социолектерді пайдаланғанды дұрыс көреді..Қыздардың сөйлеу тіліне тән жаргондарды психолингвистикалық тұрғыдан қарастыратын болсақ, оларға көбінесе ұяңдық, еркелік, сонымен қатар орыс тілін араластырып сөйлеу тән болып келеді. Олар негізінен басындағы көңілкүйді, жағдайды, басқалармен қарым-қатынасын, ішкі сезімдік мәселелерді де қамти айтуға тырысады.
Сол арқылы өздерінің айтқысы келген ойларын дәл жеткізуге талпынады.
Мәселен, төмендегі қыздар тіліне тән сөйленістердің сипатына үңіліп көрейік..Айтқанды істемесең быт-шыт қылып кетемін....Ой, мамбетка!.Біздің Айнұр жынды киінеді. Тема қыз екен!.Менде ақша «капут» болды..Көрсетілген сөйлемдердің ішінде негізінен орыс тіліндегі сөздерді кірістіру кеңінен кездесетіндігі байқалады. Мәселен, «мамбетка», «тема», «капут» деген сияқты сөздерде осы аңғарылады..Сол сияқты жігіттер тіліне тән жаргондарда көбінесе намыс, біреуді келекелеу, мазақ қылу, әсірелеп сөйлеу, мазақтау, дөрекілік көрсету және балағаттау сияқты сөздер де көп кездесіп жатады. Сонымен бірге бизнес, компьютер төңірегінде қалыптасып жатқан жаңа жаргондар да ер адамдар тіліне тиесілі.
Қазіргі кездегі жастар қоғамында «көше көрген» деген тіркес бар.
Ол көпті көрген, тәжірибелі, тісқаққан адамға қатысты айтылады.
Осы тіркестің аясында бірқатар жаргондар қалыптасқан.
Олар: «Понтавать ету», «Блатной», «чорт, лох, урод (жаман, қорлау мәнінде)», «жүре алмай қалу (көшеде жүре алмай қаласың)», «мал болу (мал қылып жіберемін)», «аватарка – қыз», «аватар – ұл («Аватар» киносына байланысты)», «тачка» деген сияқты сөздер. Төмендегі ауызекі сөйлеу тіліне тән осы сөздердің синтаксистік тіркесімділігі берілген..«Тачкаң» жынды екен!.Базар жоқ! Әңгіме жоқ! Разговор жоқ! Өзің бір тормоз екенсің!.Ол бізді лақтырып кетті, «кидать» етіп кетті, «кидала» «лақтырғыш».Жаргондардың шектен шыққан, тілдің мәдениетін бұзатын түрлерін қолданыстан шығарып тастау ғана тіл тазалығын сақтауға көмектеседі. Олардың қыз бен жігіттер үшін аса қажетті түрлерін жою мүмкін емес..Сөз еткен мәселелерімізді қорытындыласақ, тіліміздегі жаргонизмдер мен арготизмдер шағын әлеуметтік топтардың арасындағы хабарды жеткізуге арналған түсініс негізінде құралады. Олар қыз бен жігіттің арасындағы сөйленісте айрықша орынға ие...