Аннотация. Мақалада қазіргі айтыс өнерінің тәрбиелік мәні, нақты айтқанда имандылық мәселесі қозғалады.
Діни сана-сезім мен діни көзқарастың ақындар аузымен тыңдарманға жетуі сөз болады.
Қоғамдағы бүгінгі күннің мәселелерін жеткізудегі айтыскер ақындардың рөлі жыр жолдарымен айтылады.
Дұрыс сөйлеу мен имандылық туралы Құран аяттары мен сүрелері келтірілген.
Аталмыш мақалада қазіргі айтыс ақындарының имандылыққа қатысты өлең жолдары талданып, берілген..Осыдан бірер жыл бұрын айтыс ақыны Мұхамеджан Тазабеков:.«Жігіттің жастық шақта еркі жеңер, Сеніммен ұсталмаса сертің егер..Аллаға – құл, адамға – ұл болу ғой, Намазға кеп түйіссе тең тізелер..Ақын намаз оқыса хақты танып, Алдымен аузындағы сөз түзелер. Он күнәнің тоғызы тілден екен,.Сөз түзелсе, иншалла, ел түзелер» [1;117], – деп, тілге ие болудың имандылыққа оң ықпалы турасында босқа жырламаса керек. Осында ақынның «алдымен аузындағы сөз түзелер» деп, жыр арнасындағы әріптестеріне қарата айтылған сындарлы сөзіне біз де назар салып, қазіргі айтыс ақындарының имандылыққа қатысты өлең жолдарына мән бермекпіз..Бір ақын былай деген екен:.Ей, адам баласы тіліңе ие бол!.Сені шағып алмасын. Себебі, ол – жылан..Қабірлерде кездесуде батырлар да шошитын, Қаншама тілінің құрбаны жатыр..Екінші бір ақын айтқан:.Адам, тілінің сүрінуінен өледі, Аяқтың сүрінуінен өлмейді..Тілімен сүріну – оның басын кетіреді,.Ал, аяқпен сүріну ақырындап жазылады [2; 246]..Сондықтан, мұсылман адамның бірде-бір бос сөз сөйлемегені жөн. Ол дінінде пайдалыны айтумен ғана сөйлеу тілінен сақтануы тиіс.
Егер бір сөзді айпақшы болса, әуелі онда пайда бар ма, жоқ па қарасын! Егер пайдасы болмаса, онда ол сөзден тыйылсын.
Егер пайдасы болса, онда сол сөзді айтумен одан да пайдалырақ сөзді жіберіп қоймаймын ба деп ойлансын! Бұнымен оны зая етіп алмасын [2;247]..Егер жүректегі нәрсеге дәлел іздемекші болсаңыз, бұған тілден дәлел іздеңіз. Өйткені, тіл иесі қаласын, қаламасын жүрегіндегі нәрселерден сізді хабардар етеді.
Яхия ибн Муъаз айтқан: «Жүрек – ішіндегілерімен қайнап жатқан қазан тәрізді.
Ал, сөйлеу тілі – оның шөміші.
Сондықтан, бір адам сөйлеп жатқанда, қараңыз.
Себебі, оның тілі жүрегіндегі нәрсені шөміш тәрізді шығарып береді.
Оның сөйлеу тілі тәтті ме, қышқыл ма, тұщы ма, ащы ма жүрегіндегілерді шығарып тұрады.
Бұдан тысқары сізге, оның жүрегінің дәмін тілінің шөміші баяндап береді». Хилитул – Әулие 10⁄63 [2; 247]..Айтыстағы имандылықты сөз еткенде, алдымен ақындарымыздың сөз бастау тәсіліне көңіл бөліп көрелік..Ал, сөзімнің басы – Бісміллә, рахманир рахим,.Жаратқан ием жар болса, кең көсілер бұл ақын [1;26]. (Жәкен Омаров).Бісміллә, оңғарылса тілім хақтан,.Жұртыма жыр ұсынам тың ырғақтан [1;71]. (Дәулет-керей Кәпұлы).Мейіріміңді көріп мен иілемін, Меккеге жеті ай жүріп барған құлдай. Иманды сөзім сіңсін жүрегіңе, Әулиеге әуеден тамған нұрдай....Алладан жәрдем тілеп сөз бастайын,.Намаздан жығылмаған нар Жамбылдай [1;112]. (Мұхамеджан Тазабеков).Ағайын, армысыздар Алладан соң, Ақынға отыратын нұр ұсына....Мүбарак болсын құрбан айттарыңыз, Табарак ырыс қосып ырысыңа..Наурызда Тәңіріден тілейтінім –.Сабыр берсін батыс пен шығысыңа [1;113]. (Бекарыс Шойбеков).Міне, жоғарыда келтірілген мысалдардан байқағанымыздай, ақындарымыз ешбір айтысты Алланың атын атамай сөз бастамайды. Алланы еске алумен жүректер орнығады.
Бұл – иман келтіргеннің белгісі.
Сөз басында Алладан жәр-.дем тілеу арқылы айтыстың соңына дейін көпшілік алдында тілден жаңылмауды мұрат етеді. Адамның иманына тілдің, сөздің тигізетін ықпалы үлкен.
Ислам мәдениетінде тіл ілімі, сөз нарқына ерекше жауаптылықпен қарайды.
Тіл өнерін бағалай білетін мұсылман халқымызда «тау мен тасты жел бұзар, адамзатты сөз бұзар» деп, тіл мен сөздің маңызын тани білген.
Құранда «Аллаһ жаман сөздің жария болуын жақсы көрмейді» «Ниса», 148-аят – деп, бұрыс сөйлеуге тыйым салып, «ең сыпайы түрде сөйлесін.
Өйткені, шайтан араларына бұзақылық салар» «Исра», 53-аят – деп жақсы, дұрыс.сөйлеуге бұйырады [2; 156-157]..Құраннан нәр алып және оған амал еткен бабаларымызда өз еңбектерінде тілдің тәрбиелік мәнін ашып, тілден келетін зияннан сақтандырған..XI ғасырда Жүсіп Баласағұн:.Аллаһ адамдарды жаратты, үздік етті, Оған өнер білім, ақыл-сана берді.......Ақыл мен білімнің тілмашы – тіл, Ердің мерейін көтеретін тілді біл.......Тіл қадірлі етер, ерге бақ қонар, Қор қылар тіл, кететұғын бас болар.......Жаман сөзге қимылдатпа тіліңді [2; 157], –.деп «білімсіздің сөзі өзінің басын жейтінін» ескертіп, екі дүние бақытына жету үшін адам баласын «халықтың бәріне ісімен де, сөзімен де игілік етуге» шақырады. Абай ақын:.«Өсек, өтірік, мақтаншақ,.Еріншек, бекер мал шашпақ [3; 60], – дейді. Мұндағы өсек, өтірік, мақтан – тілмен байланысты. Ендеше, айтыста ақындарымыз бос сөзге ерік берген сәттерді халық қалап жатпасы анық.
Елдің көкейінде жүрген мәселелерді жыр түйдегімен жеткізгенін қалайды.
Ел құлағына шалынып жүрген елдегі мәселелерді тіл шанышқысымен шаншып, кездігімен кескенді, ақиқатын айтқанын тілейді.
Ар-иманы биік, сана-түйсігі жоғары ақын азаматтар әрдайым қоғамдағы жайттарды елеусіз қалдырмайды.
Алаштың ардақты ақынына айналған Аманжол Әлтаев Жәкен Омаровпен бір айтысында қазіргі қоғам жайлы былай деп ой толғайды:.Әзірге ісі оңға басар емес, Жемқорлық жанымыздан қашар емес. Бір өзі еңбек етіп мешіт салған, Кещегі Құнанбайлар осал емес..Бұл күннің қажысы мен қалмалысы, Халқына ондай рахым жасар емес, Халқының садақаға берген пұлы, Мүфтидің айлығынан асар емес.....Қазіргі кей қазаққа таң қаламын, Меккеге барып келіп арақ ішкен [1;32], −.дей келіп, қажылыққа адал тапқан қаржыңмен бару керектігін Алла атымен ескерте кетеді:.Парамен, жемқорлықпен тапқан ақша, Қажылық ырымына жарамайды [1;32]..Сол айтыста әріптесі діни оқуда жүрген Жәкен Омаровтың дінді құрғақ сөзбен айтып, ел көкейіндегі мәселелерді толғай алмағанына ренішін білдіреді:.Ілімнің бойла, інім, тереңіне, Ел сонда иланады дегеніңе..Алаштың мұң мен зарын айта алмасаң, Молда боп бұл пәниде керегі не? [1;33]..«Жетім көрсең, жебей жүр» деген қазақ халқында ата-анасыз қалған сәбилерді шет елге сату үрдісі белең алған тұсты ақындарымыз көзден таса қылған жоқ. Ақынның сүйенері – тіл.
Ашынған тіл айтпасқа қоймайды..Жетім пана таппаса аулымыздан, Не пайда аулымыздың барлығынан?....Жетімдердің қамқоры бола алмасақ,.Не пайда хандығыңнан, нарлығыңнан? [1;39] –.деген Ермек Жұматаевтың сөзіне Аманжол Әлтаев былай деп жауап береді:.Бейкүнә жетімдерді шетке берсек, Қазақты кешірмейді құдайымыз [1;40]..Бұл ұлттық мәселе Баянғали Әлімжанов пен Тілеген Әділовтің айтысында да сөз болады. Баянғали:.Елірген бүгін кей біреу, Ақшасы көп шетелге.Сатып та жатыр баланы [1;91], − дейді..Аллаға серік қосу, өзге дінге мойын бұрып адасушылық қазіргі қоғамда жаңалық болудан қалды. Естіп жатсақ, таң қалмайтын дәрежеге жеттік.
Бұл – қасірет.
Оны айтпаса, аузы дуалы ақындарымыздың тіліне теріскендей қадалып тұр.
Бекарыс Шойбеков:.Рахмет, мешітіңді бітіріпсің, Күмбездерін көмкеріп, ғажап етіп. Бір терінің пұшпағын илейміз ғой, Бір мешітте жүрген соң намаз оқып..Бірақ кейбір жайларды айтпай болмас, Ішімді жатқаннан соң қажап өтіп..Кришнаит болып кеткен қазақтар бар, Ала алмай жүрсек біздер қазақ етіп. Алдамшы қорлар менен қулар да көп, Қалың елге баратқан азабы өтіп..Бұл жақта сендер бар деп сенуші едік, Көрінгенге қоймас деп мазақ етіп..Япыр-ау, ару қала Алматымды,.Не күйге түсіргенсің, Тазабеков? [1;116]– деп, өзі өмір сүріп отырған қоғам көрінісіне бей-жай қарай алмайтындығын жеткізеді. Бұл жерде Алматыдағы белең алған келеңсіздікке әріптесінің еш кінәсі жоқ екенін біле тұра ақындық тәсілімен Мұхамеджаннан ұтқыр жауап күтеді.
Елдегі жайды ақын досы күйзеле жырлап тұрғанда, сөзден тосылар Тазабеков пе екен?! Бекарыстың ойын былайша жалғап кетті:.Он жылда әрең біткен қасиетті үй,.Жалғанға жарық нұрын шашып келді. Жартылығын қойынға жасырғандар, Молданың да моласын қазып келді.
Мешіт салып берді деп мәз қыламыз, Харамнан қаржы жиған кәсіпкерді..Дінге бас-көз боп жүрген Тәжин көкем, Тартты деп айта алмаймын таспиқтерді. Қазақтың діндарлығы сол емес пе, Мешітін де Храпунов ашып берді..Сүндеттелген көсемің жоқ па еді деп, Сүйегіме таңбасын басып берді [1;118], – деп замандастарының ұлттық намысты төмендетпей, имандылықтың тазалықпен келуіне үн тастайды. Әрбір сөздерінде шындықты шарпып өтетін Мұхамеджан мен Бекарыстың дәл осы айтысында имандылық мәселесі тереңнен қозғалды десе де болады..Мұхамеджан:.Имансыз бұл қоғамда не істелмей тұр, Қалталылар қалғанын көзге ілмей жүр. Пайдасы өз басынан аспайтындар Халықтың көз жасынан сескенбей тұр.
Бесік жыр естімеген белсенділер,.Бес күндік екеніне дес бермей жүр. Құранды сыйға тартсаң алмайтындар, Құдайдың бар екенін ескермей тұр.
Адамның таза болса ой дәптері, Басына бақ пен дәулет қонбақ тегі..Бір кезде Тұрғұт Өзал намазға кеп, Тұрғанда ел көңілі толмап па еді. Кешегі Димекең де жұманы оқып, Шариғатты білген ғой бойлап тегі.
Тек Құдайдан қорыққан текті атамыз,.Мәскеудің сан қаулысын жоймап па еді. Өліктерді өртейтін Алматыда Крематорий салғызбай қоймап па еді..Сол Алматы бұл күнде тәнін сатқан Тірі өлікке толар деп ойлап па еді? Қазағым, кейде рас құлагерсің, Құлагер қашанғы енді құлап өлсін.
Жарнамаға алданған жастарымыз, Көңіліне қалай иман шуақ енсін..Патшаға шындықты айтар ақсақал жоқ, Оған да халқым өзің куәгерсің..Аузында қайдан оның дуа болсын [1;120-121], – деп өз кезегінде барлық имандылыққа қатысты қоғамдық өмірдің бүгінгі көрінісінің бар ащы шындығын тіл астында қалтарыста қалдырмай, күйіне жеткізеді. Ақынның еш сөзіне артық анықтама берудің қажеті жоқ.
Бәрі де анық, айқын, ең бастысы ақиқат.
Осы айтылған салмақты сын бірер ғана адамның болса да санасына түйін берсе ақын сөзі желге ұшпады деуге болады.
Әрбір өлең жолдары терең ойға еріксіз қалдырады.
«Шалын да, шауқанын да аямаған асыл досының» батыл да шыншыл сөздеріне қарсылас әріптесі Бекарыс та ризашылығын білдіреді..Сөздің басын «Алла» деп бастаған ақындарымыз сөздің соңында да Алласын ұмытпаған. Біз де осы мақаламыздың аяғын Аманжол Әлтаевтың мына тілегімен аяқтағымыз келеді:.Заманның қиындығын жеңіп шығар, Рух пен иман берсін қазағыма [1;40]...